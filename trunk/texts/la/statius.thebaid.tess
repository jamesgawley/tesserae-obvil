<stat. theb. 1.1>	Fraternas acies alternaque regna profanis
<stat. theb. 1.2>	decertata odiis sontesque euoluere Thebas
<stat. theb. 1.3>	Pierius menti calor incidit. unde iubetis
<stat. theb. 1.4>	ire, deae? gentisne canam primordia dirae,
<stat. theb. 1.5>	Sidonios raptus et inexorabile pactum
<stat. theb. 1.6>	legis Agenoreae scrutantemque aequora Cadmum?
<stat. theb. 1.7>	longa retro series, trepidum si Martis operti
<stat. theb. 1.8>	agricolam infandis condentem proelia sulcis
<stat. theb. 1.9>	expediam penitusque sequar, quo carmine muris
<stat. theb. 1.10>	iusserit Amphion Tyriis accedere montes,
<stat. theb. 1.11>	unde graues irae cognata in moenia Baccho,
<stat. theb. 1.12>	quod saeuae Iunonis opus, cui sumpserit arcus
<stat. theb. 1.13>	infelix Athamas, cur non expauerit ingens
<stat. theb. 1.14>	Ionium socio casura Palaemone mater.
<stat. theb. 1.15>	atque adeo iam nunc gemitus et prospera Cadmi
<stat. theb. 1.16>	praeteriisse sinam: limes mihi carminis esto
<stat. theb. 1.17>	Oedipodae confusa domus, quando Itala nondum
<stat. theb. 1.18>	signa nec Arctoos ausim spirare triumphos
<stat. theb. 1.19>	bisque iugo Rhenum, bis adactum legibus Histrum
<stat. theb. 1.20>	et coniurato deiectos uertice Dacos 
<stat. theb. 1.21>	aut defensa prius uix pubescentibus annis
<stat. theb. 1.22>	bella Iouis. tuque, o Latiae decus addite famae
<stat. theb. 1.23>	quem noua maturi subeuntem exorsa parentis
<stat. theb. 1.24>	aeternum sibi Roma cupit (licet artior omnes
<stat. theb. 1.25>	limes agat stellas et te plaga lucida caeli,
<stat. theb. 1.26>	Pliadum Boreaeque et hiulci fulminis expers,
<stat. theb. 1.27>	sollicitet, licet ignipedum frenator equorum
<stat. theb. 1.28>	ipse tuis alte radiantem crinibus arcum
<stat. theb. 1.29>	imprimat aut magni cedat tibi Iuppiter aequa
<stat. theb. 1.30>	parte poli), maneas hominum contentus habenis,
<stat. theb. 1.31>	undarum terraeque potens, et sidera dones.
<stat. theb. 1.32>	tempus erit, cum Pierio tua fortior oestro
<stat. theb. 1.33>	facta canam: nunc tendo chelyn; satis arma referre
<stat. theb. 1.34>	Aonia et geminis sceptrum exitiale tyrannis
<stat. theb. 1.35>	nec furiis post fata modum flammasque rebelles
<stat. theb. 1.36>	seditione rogi tumulisque carentia regum
<stat. theb. 1.37>	funera et egestas alternis mortibus urbes,
<stat. theb. 1.38>	caerula cum rubuit Lernaeo sanguine Dirce
<stat. theb. 1.39>	et Thetis arentes adsuetum stringere ripas
<stat. theb. 1.40>	horruit ingenti uenientem Ismenon aceruo.
<stat. theb. 1.41>	quem prius heroum, Clio, dabis? inmodicum irae
<stat. theb. 1.42>	Tydea? laurigeri subitos an uatis hiatus?
<stat. theb. 1.43>	urguet et hostilem propellens caedibus amnem
<stat. theb. 1.44>	turbidus Hippomedon, plorandaque bella proterui
<stat. theb. 1.45>	Arcados atque alio Capaneus horrore canendus.
<stat. theb. 1.46>	impia iam merita scrutatus lumina dextra
<stat. theb. 1.47>	merserat aeterna damnatum nocte pudorem
<stat. theb. 1.48>	Oedipodes longaque animam sub morte trahebat.
<stat. theb. 1.49>	illum indulgentem tenebris imaeque recessu
<stat. theb. 1.50>	sedis inaspectos caelo radiisque penates
<stat. theb. 1.51>	seruantem tamen adsiduis circumuolat alis
<stat. theb. 1.52>	saeua dies animi, scelerumque in pectore Dirae.
<stat. theb. 1.53>	tunc uacuos orbes, crudum ac miserabile uitae
<stat. theb. 1.54>	supplicium, ostentat caelo manibusque cruentis
<stat. theb. 1.55>	pulsat inane solum saeuaque ita uoce precatur:
<stat. theb. 1.56>	'di, sontes animas angustaque Tartara poenis
<stat. theb. 1.57>	qui regitis, tuque umbrifero Styx liuida fundo,
<stat. theb. 1.58>	quam uideo, multumque mihi consueta uocari
<stat. theb. 1.59>	adnue, Tisiphone, peruersaque uota secunda:
<stat. theb. 1.60>	si bene quid merui, si me de matre cadentem
<stat. theb. 1.61>	fouisti gremio et traiectum uulnere plantas
<stat. theb. 1.62>	firmasti, si stagna peti Cirrhaea bicorni
<stat. theb. 1.63>	interfusa iugo, possem cum degere falso
<stat. theb. 1.64>	contentus Polybo, trifidaeque in Phocidos arto
<stat. theb. 1.65>	longaeuum implicui regem secuique trementis
<stat. theb. 1.66>	ora senis, dum quaero patrem, si Sphingos iniquae
<stat. theb. 1.67>	callidus ambages te praemonstrante resolui,
<stat. theb. 1.68>	si dulces furias et lamentabile matris
<stat. theb. 1.69>	conubium gauisus ini noctemque nefandam
<stat. theb. 1.70>	saepe tuli natosque tibi, scis ipsa, paraui,
<stat. theb. 1.71>	mox auidus poenae digitis caedentibus ultro
<stat. theb. 1.72>	incubui miseraque oculos in matre reliqui:
<stat. theb. 1.73>	exaudi, si digna precor quaeque ipsa furenti
<stat. theb. 1.74>	subiceres. orbum uisu regnisque carentem
<stat. theb. 1.75>	non regere aut dictis maerentem flectere adorti,
<stat. theb. 1.76>	quos genui quocumque toro; quin ecce superbi
<stat. theb. 1.77>	pro dolor!et nostro iamdudum funere reges
<stat. theb. 1.78>	insultant tenebris gemitusque odere paternos.
<stat. theb. 1.79>	hisne etiam funestus ego? et uidet ista deorum
<stat. theb. 1.80>	ignauus genitor? tu saltem debita uindex
<stat. theb. 1.81>	huc ades et totos in poenam ordire nepotes.
<stat. theb. 1.82>	indue quod madidum tabo diadema cruentis
<stat. theb. 1.83>	unguibus abripui, uotisque instincta paternis
<stat. theb. 1.84>	i media in fratres, generis consortia ferro
<stat. theb. 1.85>	dissiliant. da, Tartarei regina barathri,
<stat. theb. 1.86>	quod cupiam uidisse nefas, nec tarda sequetur
<stat. theb. 1.87>	mens iuuenum: modo digna ueni, mea pignora nosces.'
<stat. theb. 1.88>	talia dicenti crudelis diua seueros
<stat. theb. 1.89>	aduertit uultus. inamoenum forte sedebat
<stat. theb. 1.90>	Cocyton iuxta, resolutaque uertice crines
<stat. theb. 1.91>	lambere sulphureas permiserat anguibus undas.
<stat. theb. 1.92>	ilicet igne Iouis lapsisque citatior astris
<stat. theb. 1.93>	tristibus exiluit ripis: discedit inane
<stat. theb. 1.94>	uulgus et occursus dominae pauet. illa per umbras
<stat. theb. 1.95>	et caligantes animarum examine campos
<stat. theb. 1.96>	Taenariae limen petit inremeabile portae.
<stat. theb. 1.97>	sensit adesse Dies, piceo Nox obuia nimbo
<stat. theb. 1.98>	lucentes turbauit equos; procul arduus Atlans
<stat. theb. 1.99>	horruit et dubia caelum ceruice remisit.
<stat. theb. 1.100>	arripit extemplo Maleae de ualle resurgens
<stat. theb. 1.101>	notum iter ad Thebas; neque enim uelocior ullas
<stat. theb. 1.102>	itque reditque uias cognataue Tartara mauult.
<stat. theb. 1.103>	centum illi stantes umbrabant ora cerastae,
<stat. theb. 1.104>	turba minor diri capitis; sedet intus abactis
<stat. theb. 1.105>	ferrea lux oculis, qualis per nubila Phoebes 
<stat. theb. 1.106>	Atracia rubet arte labor; suffusa ueneno
<stat. theb. 1.107>	tenditur ac sanie gliscit cutis; igneus atro
<stat. theb. 1.108>	ore uapor, quo longa sitis morbique famesque
<stat. theb. 1.109>	et populis mors una uenit; riget horrida tergo
<stat. theb. 1.110>	palla, et caerulei redeunt in pectora nodi:
<stat. theb. 1.111>	Atropos hos atque ipsa nouat Proserpina cultus.
<stat. theb. 1.112>	tum geminas quatit ira manus: haec igne rogali
<stat. theb. 1.113>	fulgurat, haec uiuo manus aera uerberat hydro.
<stat. theb. 1.114>	ut stetit, abrupta qua plurimus arce Cithaeron
<stat. theb. 1.115>	occurrit caelo, fera sibila crine uirenti
<stat. theb. 1.116>	congeminat, signum terris, unde omnis Achaei
<stat. theb. 1.117>	ora maris late Pelopeaque regna resultant.
<stat. theb. 1.118>	audiit et medius caeli Parnasos et asper
<stat. theb. 1.119>	Eurotas, dubiamque iugo fragor impulit Oeten
<stat. theb. 1.120>	in latus, et geminis uix fluctibus obstitit Isthmos.
<stat. theb. 1.121>	ipsa suum genetrix curuo delphine uagantem
<stat. theb. 1.122>	abripuit frenis gremioque Palaemona pressit.
<stat. theb. 1.123>	atque ea Cadmeo praeceps ubi culmine primum
<stat. theb. 1.124>	constitit adsuetaque infecit nube penates,
<stat. theb. 1.125>	protinus attoniti fratrum sub pectore motus,
<stat. theb. 1.126>	gentilisque animos subiit furor aegraque laetis
<stat. theb. 1.127>	inuidia atque parens odii metus, inde regendi
<stat. theb. 1.128>	saeuus amor, ruptaeque uices iurisque secundi
<stat. theb. 1.129>	ambitus impatiens, et summo dulcius unum
<stat. theb. 1.130>	stare loco, sociisque comes discordia regnis.
<stat. theb. 1.131>	sic ubi delectos per torua armenta iuuencos
<stat. theb. 1.132>	agricola imposito sociare adfectat aratro,
<stat. theb. 1.133>	illi indignantes, quis nondum uomere multo
<stat. theb. 1.134>	ardua nodosos ceruix descendit in armos,
<stat. theb. 1.135>	in diuersa trahunt atque aequis uincula laxant
<stat. theb. 1.136>	uiribus et uario confundunt limite sulcos:
<stat. theb. 1.137>	haud secus indomitos praeceps discordia fratres
<stat. theb. 1.138>	asperat. alterni placuit sub legibus anni
<stat. theb. 1.139>	exilio mutare ducem. sic iure maligno
<stat. theb. 1.140>	fortunam transire iubent, ut sceptra tenentem
<stat. theb. 1.141>	foedere praecipiti semper nouus angeret heres.
<stat. theb. 1.142>	haec inter fratres pietas erat, haec mora pugnae
<stat. theb. 1.143>	sola nec in regem perduratura secundum.
<stat. theb. 1.144>	et nondum crasso laquearia fulua metallo,
<stat. theb. 1.145>	montibus aut alte Grais effulta nitebant
<stat. theb. 1.146>	atria, congestos satis explicitura clientes;
<stat. theb. 1.147>	non impacatis regum aduigilantia somnis
<stat. theb. 1.148>	pila, nec alterna ferri statione gementes
<stat. theb. 1.149>	excubiae, nec cura mero committere gemmas
<stat. theb. 1.150>	atque aurum uiolare cibis: sed nuda potestas
<stat. theb. 1.151>	armauit fratres, pugna est de paupere regno.
<stat. theb. 1.152>	dumque uter angustae squalentia iugera Dirces
<stat. theb. 1.153>	uerteret aut Tyrii solio non altus ouaret
<stat. theb. 1.154>	exulis ambigitur, periit ius fasque bonumque
<stat. theb. 1.155>	et uitae mortisque pudor. quo tenditis iras,
<stat. theb. 1.156>	a, miseri? quid si peteretur crimine tanto
<stat. theb. 1.157>	limes uterque poli, quem Sol emissus Eoo
<stat. theb. 1.158>	cardine, quem porta uergens prospectat Hibera,
<stat. theb. 1.159>	quasque procul terras obliquo sidere tangit
<stat. theb. 1.160>	auius aut Borea gelidas madidiue tepentes
<stat. theb. 1.161>	igne Noti? quid si Phrygiae Tyriaeque sub unum
<stat. theb. 1.162>	conuectentur opes? loca dira arcesque nefandae
<stat. theb. 1.163>	suffecere odio, furiisque inmanibus emptum
<stat. theb. 1.164>	Oedipodae sedisse loco. iam sorte carebat
<stat. theb. 1.165>	dilatus Polynicis honos. quis tunc tibi, saeue,
<stat. theb. 1.166>	quis fuit ille dies, uacua cum solus in aula
<stat. theb. 1.167>	respiceres ius omne tuum cunctosque minores,
<stat. theb. 1.168>	et nusquam par stare caput! iam murmura serpunt
<stat. theb. 1.169>	plebis Echioniae, tacitumque a principe uulgus
<stat. theb. 1.170>	dissidet, et, qui mos populis, uenturus amatur.
<stat. theb. 1.171>	atque aliquis, cui mens humili laesisse ueneno
<stat. theb. 1.172>	summa nec impositos umquam ceruice uolenti
<stat. theb. 1.173>	ferre duces, 'hancne Ogygiis,' ait, 'aspera rebus
<stat. theb. 1.174>	fata tulere uicem, totiens mutare timendos
<stat. theb. 1.175>	alternoque iugo dubitantia subdere colla?
<stat. theb. 1.176>	partiti uersant populorum fata manuque
<stat. theb. 1.177>	fortunam fecere leuem. semperne uicissim
<stat. theb. 1.178>	exulibus seruire dabor? tibi, summe deorum
<stat. theb. 1.179>	terrarumque sator, sociis hanc addere mentem
<stat. theb. 1.180>	sedit? an inde uetus Thebis extenditur omen,
<stat. theb. 1.181>	ex quo Sidonii nequiquam blanda iuuenci
<stat. theb. 1.182>	pondera Carpathio iussus sale quaerere Cadmus
<stat. theb. 1.183>	exul Hyanteos inuenit regna per agros,
<stat. theb. 1.184>	fraternasque acies fetae telluris hiatu
<stat. theb. 1.185>	augurium seros dimisit ad usque nepotes?
<stat. theb. 1.186>	cernis ut erectum torua sub fronte minetur
<stat. theb. 1.187>	saeuior adsurgens dempto consorte potestas.
<stat. theb. 1.188>	quas gerit ore minas, quanto premit omnia fastu!
<stat. theb. 1.189>	hicne umquam priuatus erit? tamen ille precanti
<stat. theb. 1.190>	mitis et adfatu bonus et patientior aequi. 
<stat. theb. 1.191>	quid mirum? non solus erat. nos uilis in omnes
<stat. theb. 1.192>	prompta manus casus, domino cuicumque parati.
<stat. theb. 1.193>	qualiter hinc gelidus Boreas, hinc nubifer Eurus
<stat. theb. 1.194>	uela trahunt, nutat mediae fortuna carinae,
<stat. theb. 1.195>	(heu dubio suspensa metu tolerandaque nullis
<stat. theb. 1.196>	aspera sors populis!) hic imperat, ille minatur.'
<stat. theb. 1.197>	at Iouis imperiis rapidi super atria caeli
<stat. theb. 1.198>	lectus concilio diuum conuenerat ordo
<stat. theb. 1.199>	interiore polo. spatiis hinc omnia iuxta,
<stat. theb. 1.200>	primaeque occiduaeque domus et fusa sub omni
<stat. theb. 1.201>	terra atque unda die. mediis sese arduus infert
<stat. theb. 1.202>	ipse deis, placido quatiens tamen omnia uultu,
<stat. theb. 1.203>	stellantique locat solio; nec protinus ausi
<stat. theb. 1.204>	caelicolae, ueniam donec pater ipse sedendi
<stat. theb. 1.205>	tranquilla iubet esse manu. mox turba uagorum
<stat. theb. 1.206>	semideum et summis cognati nubibus Amnes
<stat. theb. 1.207>	et compressa metu seruantes murmura Venti
<stat. theb. 1.208>	aurea tecta replent. mixta conuexa deorum
<stat. theb. 1.209>	maiestate tremunt, radiant maiore sereno
<stat. theb. 1.210>	culmina et arcano florentes lumine postes.
<stat. theb. 1.211>	postquam iussa quies siluitque exterritus orbis,
<stat. theb. 1.212>	incipit ex alto (graue et inmutabile sanctis
<stat. theb. 1.213>	pondus adest uerbis, et uocem fata sequuntur):
<stat. theb. 1.214>	'terrarum delicta nec exaturabile Diris
<stat. theb. 1.215>	ingenium mortale queror. quonam usque nocentum 
<stat. theb. 1.216>	exigar in poenas? taedet saeuire corusco
<stat. theb. 1.217>	fulmine, iam pridem Cyclopum operosa fatiscunt
<stat. theb. 1.218>	bracchia et Aeoliis desunt incudibus ignes.
<stat. theb. 1.219>	atque adeo tuleram falso rectore solutos
<stat. theb. 1.220>	Solis equos, caelumque rotis errantibus uri,
<stat. theb. 1.221>	et Phaethontea mundum squalere fauilla.
<stat. theb. 1.222>	nil actum, neque tu ualida quod cuspide late
<stat. theb. 1.223>	ire per inlicitum pelago, germane, dedisti.
<stat. theb. 1.224>	nunc geminas punire domos, quis sanguinis auctor
<stat. theb. 1.225>	ipse ego, descendo. Perseos alter in Argos
<stat. theb. 1.226>	scinditur, Aonias fluit hic ab origine Thebas.
<stat. theb. 1.227>	mens cunctis imposta manet: quis funera Cadmi
<stat. theb. 1.228>	nesciat et totiens excitam a sedibus imis
<stat. theb. 1.229>	Eumenidum bellasse aciem, mala gaudia matrum
<stat. theb. 1.230>	erroresque feros nemorum et reticenda deorum
<stat. theb. 1.231>	crimina? uix lucis spatio, uix noctis abactae
<stat. theb. 1.232>	enumerare queam mores gentemque profanam.
<stat. theb. 1.233>	scandere quin etiam thalamos hic impius heres
<stat. theb. 1.234>	patris et inmeritae gremium incestare parentis
<stat. theb. 1.235>	appetiit, proprios (monstrum!) reuolutus in ortus.
<stat. theb. 1.236>	ille tamen superis aeterna piacula soluit
<stat. theb. 1.237>	proiecitque diem, nec iam amplius aethere nostro
<stat. theb. 1.238>	uescitur; at nati (facinus sine more!) cadentes
<stat. theb. 1.239>	calcauere oculos. iam iam rata uota tulisti,
<stat. theb. 1.240>	dire senex. meruere tuae, meruere tenebrae
<stat. theb. 1.241>	ultorem sperare Iouem. noua sontibus arma
<stat. theb. 1.242>	iniciam regnis, totumque a stirpe reuellam
<stat. theb. 1.243>	exitiale genus. belli mihi semina sunto
<stat. theb. 1.244>	Adrastus socer et superis adiuncta sinistris
<stat. theb. 1.245>	conubia. hanc etiam poenis incessere gentem
<stat. theb. 1.246>	decretum; neque enim arcano de pectore fallax
<stat. theb. 1.247>	Tantalus et saeuae periit iniuria mensae.'
<stat. theb. 1.248>	sic pater omnipotens. ast illi saucia dictis
<stat. theb. 1.249>	flammato uersans inopinum corde dolorem
<stat. theb. 1.250>	talia Iuno refert: 'mene, o iustissime diuum,
<stat. theb. 1.251>	me bello certare iubes? scis, semper ut arces
<stat. theb. 1.252>	Cyclopum magnique Phoroneos incluta fama
<stat. theb. 1.253>	sceptra uiris opibusque iuuem, licet improbus illic
<stat. theb. 1.254>	custodem Phariae somno letoque iuuencae
<stat. theb. 1.255>	extinguas, saeptis et turribus aureus intres.
<stat. theb. 1.256>	mentitis ignosco toris: illam odimus urbem
<stat. theb. 1.257>	quam uultu confessus adis, ubi conscia magni
<stat. theb. 1.258>	signa tori tonitrus agis et mea fulmina torques.
<stat. theb. 1.259>	facta luant Thebae: cur hostes eligis Argos?
<stat. theb. 1.260>	quin age, si tanta est thalami discordia sancti,
<stat. theb. 1.261>	et Samon et ueteres armis excinde Mycenas,
<stat. theb. 1.262>	uerte solo Sparten. cur usquam sanguine festo
<stat. theb. 1.263>	coniugis ara tuae, cumulo cur turis Eoi
<stat. theb. 1.264>	laeta calet? melius uotis Mareotica fumat
<stat. theb. 1.265>	Coptos et aerisoni lugentia flumina Nili.
<stat. theb. 1.266>	quod si prisca luunt auctorum crimina gentes
<stat. theb. 1.267>	subuenitque tuis sera haec sententia curis,
<stat. theb. 1.268>	percensere aeui senium, quo tempore tandem
<stat. theb. 1.269>	terrarum furias abolere et saecula retro
<stat. theb. 1.270>	emendare sat est? iamdudum ab sedibus illis
<stat. theb. 1.271>	incipe, fluctiuaga qua praeterlabitur unda
<stat. theb. 1.272>	Sicanios longe relegens Alpheos amores:
<stat. theb. 1.273>	Arcades hic tua (nec pudor est) delubra nefastis
<stat. theb. 1.274>	imposuere locis, illic Mauortius axis
<stat. theb. 1.275>	Oenomai Geticoque pecus stabulare sub Haemo
<stat. theb. 1.276>	dignius, abruptis etiamnum inhumata procorum
<stat. theb. 1.277>	reliquiis trunca ora rigent; tamen hic tibi templi
<stat. theb. 1.278>	gratus honos; placet Ida nocens mentitaque manes
<stat. theb. 1.279>	Creta tuos. me Tantaleis consistere tectis
<stat. theb. 1.280>	quae tandem inuidia est? belli deflecte tumultus 
<stat. theb. 1.281>	et generis miseresce tui. sunt impia late
<stat. theb. 1.282>	regna tibi, melius generos passura nocentes.'
<stat. theb. 1.283>	finierat precibus miscens conuicia Iuno.
<stat. theb. 1.284>	at non ille grauis dictis, quamquam aspera motu,
<stat. theb. 1.285>	reddidit haec: 'equidem haud rebar te mente secunda
<stat. theb. 1.286>	laturam, quodcumque tuos, licet aequus, in Argos
<stat. theb. 1.287>	consulerem, neque me, detur si copia, fallit
<stat. theb. 1.288>	multa super Thebis Bacchum ausuramque Dionen
<stat. theb. 1.289>	dicere, sed nostri reuerentia ponderis obstat.
<stat. theb. 1.290>	horrendos etenim latices, Stygia aequora fratris,
<stat. theb. 1.291>	obtestor, mansurum et non reuocabile uerbum,
<stat. theb. 1.292>	nil fore quod dictis flectar. quare impiger alis
<stat. theb. 1.293>	portantes praecede Notos, Cyllenia proles,
<stat. theb. 1.294>	aera per liquidum regnisque inlapsus opacis
<stat. theb. 1.295>	dic patruo: superas senior se attollat ad auras
<stat. theb. 1.296>	Laius, extinctum nati quem uulnere nondum
<stat. theb. 1.297>	ulterior Lethes accepit ripa profundi
<stat. theb. 1.298>	lege Erebi; ferat hic diro mea iussa nepoti:
<stat. theb. 1.299>	germanum exilio fretum Argolicisque tumentem
<stat. theb. 1.300>	hospitiis, quod sponte cupit, procul impius aula
<stat. theb. 1.301>	arceat, alternum regni infitiatus honorem.
<stat. theb. 1.302>	hinc causae irarum, certo reliqua ordine ducam.'
<stat. theb. 1.303>	paret Atlantiades dictis genitoris et inde
<stat. theb. 1.304>	summa pedum propere plantaribus inligat alis
<stat. theb. 1.305>	obnubitque comas et temperat astra galero.
<stat. theb. 1.306>	tum dextrae uirgam inseruit, qua pellere dulces
<stat. theb. 1.307>	aut suadere iterum somnos, qua nigra subire
<stat. theb. 1.308>	Tartara et exangues animare adsueuerat umbras.
<stat. theb. 1.309>	desiluit, tenuique exceptus inhorruit aura.
<stat. theb. 1.310>	nec mora, sublimes raptim per inane uolatus
<stat. theb. 1.311>	carpit et ingenti designat nubila gyro.
<stat. theb. 1.312>	interea patriis olim uagus exul ab oris
<stat. theb. 1.313>	Oedipodionides furto deserta pererrat
<stat. theb. 1.314>	Aoniae. iam iamque animis male debita regna
<stat. theb. 1.315>	concipit, et longum signis cunctantibus annum
<stat. theb. 1.316>	stare gemit. tenet una dies noctesque recursans
<stat. theb. 1.317>	cura uirum, si quando humilem decedere regno
<stat. theb. 1.318>	germanum et semet Thebis opibusque potitum
<stat. theb. 1.319>	cerneret; hac aeuum cupiat pro luce pacisci.
<stat. theb. 1.320>	nunc queritur ceu tarda fugae dispendia, sed mox
<stat. theb. 1.321>	attollit flatus ducis et sedisse superbus
<stat. theb. 1.322>	deiecto iam fratre putat: spes anxia mentem
<stat. theb. 1.323>	extrahit et longo consumit gaudia uoto.
<stat. theb. 1.324>	tunc sedet Inachias urbes Danaeiaque arua
<stat. theb. 1.325>	et caligantes abrupto sole Mycenas
<stat. theb. 1.326>	ferre iter impauidum, seu praeuia ducit Erinys,
<stat. theb. 1.327>	seu fors illa uiae, siue hac inmota uocabat
<stat. theb. 1.328>	Atropos. Ogygiis ululata furoribus antra
<stat. theb. 1.329>	deserit et pingues Baccheo sanguine colles.
<stat. theb. 1.330>	inde plagam, qua molle sedens in plana Cithaeron
<stat. theb. 1.331>	porrigitur lassumque inclinat ad aequora montem,
<stat. theb. 1.332>	praeterit. hinc arte scopuloso in limite pendens
<stat. theb. 1.333>	infames Scirone petras Scyllaeaque rura
<stat. theb. 1.334>	purpureo regnata seni mitemque Corinthon
<stat. theb. 1.335>	linquit et in mediis audit duo litora campis.
<stat. theb. 1.336>	iamque per emeriti surgens confinia Phoebi
<stat. theb. 1.337>	Titanis late mundo subuecta silenti
<stat. theb. 1.338>	rorifera gelidum tenuauerat aera biga;
<stat. theb. 1.339>	iam pecudes uolucresque tacent, iam Somnus auaris
<stat. theb. 1.340>	inrepsit curis pronusque ex aethere nutat,
<stat. theb. 1.341>	grata laboratae referens obliuia uitae.
<stat. theb. 1.342>	sed nec puniceo rediturum nubila caelo
<stat. theb. 1.343>	promisere iubar, nec rarescentibus umbris
<stat. theb. 1.344>	longa repercusso nituere crepuscula Phoebo:
<stat. theb. 1.345>	densior a terris et nulli peruia flammae
<stat. theb. 1.346>	subtexit nox atra polos. iam claustra rigentis
<stat. theb. 1.347>	Aeoliae percussa sonant, uenturaque rauco
<stat. theb. 1.348>	ore minatur hiems, uenti transuersa frementes
<stat. theb. 1.349>	confligunt axemque emoto cardine uellunt,
<stat. theb. 1.350>	dum caelum sibi quisque rapit; sed plurimus Auster
<stat. theb. 1.351>	inglomerat noctem, tenebrosa uolumina torquens,
<stat. theb. 1.352>	defunditque imbres sicco quos asper hiatu
<stat. theb. 1.353>	praesolidat Boreas; nec non abrupta tremescunt
<stat. theb. 1.354>	fulgura, et attritus subita face rumpitur aether.
<stat. theb. 1.355>	iam Nemea, iam Taenariis contermina lucis
<stat. theb. 1.356>	Arcadiae capita alta madent; ruit agmine magno
<stat. theb. 1.357>	Inachus et gelidas surgens Erasinus in undas.
<stat. theb. 1.358>	puluerulenta prius calcandaque flumina nullae
<stat. theb. 1.359>	aggeribus tenuere morae, stagnoque refusa est
<stat. theb. 1.360>	funditus et ueteri spumauit Lerna ueneno.
<stat. theb. 1.361>	frangitur omne nemus, rapiunt antiqua procellae
<stat. theb. 1.362>	bracchia siluarum, nullisque aspecta per aeuum
<stat. theb. 1.363>	solibus umbrosi patuere aestiua Lycaei.
<stat. theb. 1.364>	ille tamen, modo saxa iugis fugientia ruptis
<stat. theb. 1.365>	miratus, modo nubigenas e montibus amnes
<stat. theb. 1.366>	aure pauens passimque insano turbine raptas
<stat. theb. 1.367>	pastorum pecorumque domos, non segnius amens
<stat. theb. 1.368>	incertusque uiae per nigra silentia uastum
<stat. theb. 1.369>	haurit iter; pulsat metus undique et undique frater.
<stat. theb. 1.370>	ac uelut hiberno deprensus nauita ponto,
<stat. theb. 1.371>	cui neque Temo piger neque amico sidere monstrat
<stat. theb. 1.372>	Luna uias, medio caeli pelagique tumultu
<stat. theb. 1.373>	stat rationis inops, iam iamque aut saxa malignis
<stat. theb. 1.374>	expectat summersa uadis aut uertice acuto
<stat. theb. 1.375>	spumantes scopulos erectae incurrere prorae:
<stat. theb. 1.376>	talis opaca legens nemorum Cadmeius heros
<stat. theb. 1.377>	accelerat, uasto metuenda umbone ferarum
<stat. theb. 1.378>	excutiens stabula, et prono uirgulta refringit
<stat. theb. 1.379>	pectore (dat stimulos animo uis maesta timoris)
<stat. theb. 1.380>	donec ab Inachiis uicta caligine tectis
<stat. theb. 1.381>	emicuit lucem deuexa in moenia fundens
<stat. theb. 1.382>	Larisaeus apex. illo spe concitus omni
<stat. theb. 1.383>	euolat, hinc celsae Iunonia templa Prosymnae
<stat. theb. 1.384>	laeuus habens, hinc Herculeo signata uapore
<stat. theb. 1.385>	Lernaei stagna atra uadi, tandemque reclusis
<stat. theb. 1.386>	infertur portis. actutum regia cernit
<stat. theb. 1.387>	uestibula; hic artus imbri uentoque rigentes
<stat. theb. 1.388>	proicit ignotaeque adclinis postibus aulae
<stat. theb. 1.389>	inuitat tenues ad dura cubilia somnos.
<stat. theb. 1.390>	rex ibi, tranquillae medio de limite uitae
<stat. theb. 1.391>	in senium uergens, populos Adrastus habebat,
<stat. theb. 1.392>	diues auis et utroque Iouem de sanguine ducens.
<stat. theb. 1.393>	hic sexus melioris inops sed prole uirebat
<stat. theb. 1.394>	feminea, gemino natarum pignore fultus.
<stat. theb. 1.395>	cui Phoebus generos (monstrum exitiabile dictu!
<stat. theb. 1.396>	mox adaperta fides) fato ducente canebat
<stat. theb. 1.397>	saetigerumque suem et fuluum aduentare leonem.
<stat. theb. 1.398>	id uoluens non ipse pater, non docte futuri
<stat. theb. 1.399>	Amphiarae uides, etenim uetat auctor Apollo.
<stat. theb. 1.400>	tantum in corde sedens aegrescit cura parenti.
<stat. theb. 1.401>	ecce autem antiquam fato Calydona relinquens
<stat. theb. 1.402>	Olenius Tydeus (fraterni sanguinis illum
<stat. theb. 1.403>	conscius horror agit) eadem, sub nocte sopora,
<stat. theb. 1.404>	lustra terit, similesque Notos dequestus et imbres,
<stat. theb. 1.405>	infusam tergo glaciem et liquentia nimbis
<stat. theb. 1.406>	ora comasque gerens subit uno tegmine, cuius
<stat. theb. 1.407>	fusus humo gelida partem prior hospes habebat.
<stat. theb. 1.408>	hic uero ambobus rabiem fortuna cruentam
<stat. theb. 1.409>	attulit: haud passi sociis defendere noctem
<stat. theb. 1.410>	culminibus; paulum alternis in uerba minasque
<stat. theb. 1.411>	cunctantur, mox ut iactis sermonibus irae
<stat. theb. 1.412>	intumuere satis, tum uero erectus uterque
<stat. theb. 1.413>	exertare umeros nudamque lacessere pugnam.
<stat. theb. 1.414>	celsior ille gradu procera in membra simulque
<stat. theb. 1.415>	integer annorum; sed non et uiribus infra
<stat. theb. 1.416>	Tydea fert animus, totosque infusa per artus
<stat. theb. 1.417>	maior in exiguo regnabat corpore uirtus.
<stat. theb. 1.418>	iam crebros ictus ora et caua tempora circum
<stat. theb. 1.419>	obnixi ingeminant, telorum aut grandinis instar
<stat. theb. 1.420>	Rhipaeae, flexoque genu uacua ilia tundunt.
<stat. theb. 1.421>	non aliter quam Pisaeo sua lustra Tonanti
<stat. theb. 1.422>	cum redeunt crudisque uirum sudoribus ardet
<stat. theb. 1.423>	puluis; at hinc teneros caueae dissensus ephebos
<stat. theb. 1.424>	concitat, exclusaeque expectant praemia matres:
<stat. theb. 1.425>	sic alacres odio nullaque cupidine laudis 
<stat. theb. 1.426>	accensi incurrunt, scrutatur et intima uultus
<stat. theb. 1.427>	unca manus penitusque oculis cedentibus intrat.
<stat. theb. 1.428>	forsan et accinctos lateri (sic ira ferebat)
<stat. theb. 1.429>	nudassent enses, meliusque hostilibus armis
<stat. theb. 1.430>	lugendus fratri, iuuenis Thebane, iaceres,
<stat. theb. 1.431>	ni rex insolitum clamorem et pectore ab alto
<stat. theb. 1.432>	stridentes gemitus noctis miratus in umbris,
<stat. theb. 1.433>	mouisset gressus, magnis cui sobria curis
<stat. theb. 1.434>	pendebat somno iam deteriore senectus.
<stat. theb. 1.435>	isque ubi progrediens numerosa luce per alta
<stat. theb. 1.436>	atria dimotis aduerso limine claustris
<stat. theb. 1.437>	terribilem dictu faciem, lacera ora putresque
<stat. theb. 1.438>	sanguineo uidet imbre genas: 'quae causa furoris,
<stat. theb. 1.439>	externi iuuenes (neque enim meus audeat istas
<stat. theb. 1.440>	ciuis in usque manus), quisnam implacabilis ardor
<stat. theb. 1.441>	exturbare odiis tranquilla silentia noctis?
<stat. theb. 1.442>	usque adeone angusta dies, et triste parumper
<stat. theb. 1.443>	pacem animo somnumque pati? sed prodite tandem
<stat. theb. 1.444>	unde orti, quo fertis iter, quae iurgia? nam uos
<stat. theb. 1.445>	haud humiles tanta ira docet, generisque superbi
<stat. theb. 1.446>	magna per effusum clarescunt signa cruorem.'
<stat. theb. 1.447>	uix ea, cum mixto clamore obliqua tuentes
<stat. theb. 1.448>	incipiunt una: 'rex o mitissime Achiuum,
<stat. theb. 1.449>	quid uerbis opus? ipse undantes sanguine uultus
<stat. theb. 1.450>	aspicis.' haec passim turbatis uocis amarae
<stat. theb. 1.451>	confudere sonis; inde orsus in ordine Tydeus
<stat. theb. 1.452>	continuat: 'maesti cupiens solacia casus
<stat. theb. 1.453>	monstriferae Calydonis opes Acheloiaque arua
<stat. theb. 1.454>	deserui; uestris haec me ecce in finibus ingens
<stat. theb. 1.455>	nox operit. tecto caelum prohibere quis iste
<stat. theb. 1.456>	arcuit? an quoniam prior haec ad limina forte
<stat. theb. 1.457>	molitus gressus? pariter stabulare bimembres
<stat. theb. 1.458>	Centauros unaque ferunt Cyclopas in Aetna
<stat. theb. 1.459>	compositos. sunt et rabidis iura insita monstris
<stat. theb. 1.460>	fasque suum: nobis sociare cubilia terrae
<stat. theb. 1.461>	sed quid ego? aut hodie spoliis gauisus abibis,
<stat. theb. 1.462>	quisquis es, his, aut me, si non effetus oborto
<stat. theb. 1.463>	sanguis hebet luctu, magni de stirpe creatum
<stat. theb. 1.464>	Oeneos et Marti non degenerare paterno
<stat. theb. 1.465>	accipies.' 'nec nos animi nec stirpis egentes'
<stat. theb. 1.466>	ille refert contra, sed mens sibi conscia fati
<stat. theb. 1.467>	cunctatur proferre patrem. tunc mitis Adrastus:
<stat. theb. 1.468>	'immo agite, et positis, quas nox inopinaque suasit
<stat. theb. 1.469>	aut uirtus aut ira, minis succedite tecto.
<stat. theb. 1.470>	iam pariter coeant animorum in pignora dextrae.
<stat. theb. 1.471>	non haec incassum diuisque absentibus acta;
<stat. theb. 1.472>	forsan et has uenturus amor praemiserit iras,
<stat. theb. 1.473>	ut meminisse iuuet.' nec uana uoce locutus
<stat. theb. 1.474>	fata senex, siquidem hanc perhibent post uulnera iunctis
<stat. theb. 1.475>	esse fidem, quanta partitum extrema proteruo
<stat. theb. 1.476>	Thesea Pirithoo, uel inanem mentis Oresten
<stat. theb. 1.477>	opposito rabidam Pylade uitasse Megaeram.
<stat. theb. 1.478>	tunc quoque mulcentem dictis corda aspera regem
<stat. theb. 1.479>	iam faciles (uentis ut decertata residunt
<stat. theb. 1.480>	aequora, laxatisque diu tamen aura superstes
<stat. theb. 1.481>	inmoritur uelis) passi, subiere penates.
<stat. theb. 1.482>	hic primum lustrare oculis cultusque uirorum
<stat. theb. 1.483>	telaque magna uacat: tergo uidet huius inanem
<stat. theb. 1.484>	impexis utrimque iubis horrere leonem,
<stat. theb. 1.485>	illius in speciem quem per Teumesia tempe 
<stat. theb. 1.486>	Amphitryoniades fractum iuuenalibus annis
<stat. theb. 1.487>	ante Cleonaei uestitus proelia monstri.
<stat. theb. 1.488>	terribiles contra saetis ac dente recuruo
<stat. theb. 1.489>	Tydea per latos umeros ambire laborant
<stat. theb. 1.490>	exuuiae, Calydonis honos. stupet omine tanto
<stat. theb. 1.491>	defixus senior, diuina oracula Phoebi
<stat. theb. 1.492>	agnoscens monitusque datos uocalibus antris.
<stat. theb. 1.493>	obtutu gelida ora premit, laetusque per artus
<stat. theb. 1.494>	horror iit; sensit manifesto numine ductos
<stat. theb. 1.495>	adfore, quos nexis ambagibus augur Apollo
<stat. theb. 1.496>	portendi generos, uultu fallente ferarum,
<stat. theb. 1.497>	ediderat. tunc sic tendens ad sidera palmas:
<stat. theb. 1.498>	'Nox, quae terrarum caelique amplexa labores
<stat. theb. 1.499>	ignea multiuago transmittis sidera lapsu,
<stat. theb. 1.500>	indulgens reparare animum dum proximus aegris
<stat. theb. 1.501>	infundat Titan agiles animantibus ortus,
<stat. theb. 1.502>	tu mihi perplexis quaesitam erroribus ultro
<stat. theb. 1.503>	aduehis alma fidem ueterisque exordia fati
<stat. theb. 1.504>	detegis: adsistas operi tuaque omina firmes.
<stat. theb. 1.505>	semper honoratam dimensis orbibus anni
<stat. theb. 1.506>	te domus ista colet; nigri tibi, diua, litabunt
<stat. theb. 1.507>	electa ceruice greges, lustraliaque exta
<stat. theb. 1.508>	lacte nouo perfusus edet Volcanius ignis.
<stat. theb. 1.509>	salue prisca fides tripodum obscurique recessus.
<stat. theb. 1.510>	deprendi, Fortuna, deos.' sic fatus, et ambos
<stat. theb. 1.511>	innectens manibus tecta interioris ad aulae
<stat. theb. 1.512>	progreditur. canis etiamnum altaribus ignes
<stat. theb. 1.513>	sopitum cinerem et tepidi libamina sacri
<stat. theb. 1.514>	seruabant; adolere focos epulasque recentes
<stat. theb. 1.515>	instaurare iubet. dictis parere ministri
<stat. theb. 1.516>	certatim accelerant; uario strepit icta tumultu
<stat. theb. 1.517>	regia: pars ostro tenues auroque sonantes
<stat. theb. 1.518>	emunire toros alteque inferre tapetas,
<stat. theb. 1.519>	pars teretes leuare manu ac disponere mensas.
<stat. theb. 1.520>	ast alii tenebras et opacam uincere noctem
<stat. theb. 1.521>	adgressi tendunt auratis uincula lychnis.
<stat. theb. 1.522>	his labor inserto torrere exanguia ferro
<stat. theb. 1.523>	uiscera caesarum pecudum, his cumulare canistris
<stat. theb. 1.524>	perdomitam saxo Cererem. laetatur Adrastus
<stat. theb. 1.525>	obsequio feruere domum, iamque ipse superbis
<stat. theb. 1.526>	fulgebat stratis solioque effultus eburno.
<stat. theb. 1.527>	parte alia iuuenes siccati uulnera lymphis
<stat. theb. 1.528>	discumbunt, simul ora notis foedata tuentur
<stat. theb. 1.529>	inque uicem ignoscunt. tunc rex longaeuus Acasten
<stat. theb. 1.530>	(natarum haec altrix eadem et fidissima custos
<stat. theb. 1.531>	lecta sacrum iustae Veneri occultare pudorem)
<stat. theb. 1.532>	imperat acciri tacitaque inmurmurat aure.
<stat. theb. 1.533>	nec mora praeceptis, cum protinus utraque uirgo
<stat. theb. 1.534>	arcano egressae thalamo: mirabile uisu,
<stat. theb. 1.535>	Pallados armisonae pharetrataeque ora Dianae
<stat. theb. 1.536>	aequa ferunt, terrore minus. noua deinde pudori
<stat. theb. 1.537>	uisa uirum facies: pariter pallorque ruborque
<stat. theb. 1.538>	purpureas hausere genas, oculique uerentes
<stat. theb. 1.539>	ad sanctum rediere patrem. postquam ordine mensae
<stat. theb. 1.540>	uicta fames, signis perfectam auroque nitentem
<stat. theb. 1.541>	Iasides pateram famulos ex more poposcit,
<stat. theb. 1.542>	qua Danaus libare deis seniorque Phoroneus
<stat. theb. 1.543>	adsueti. tenet haec operum caelata figuras:
<stat. theb. 1.544>	aureus anguicomam praesecto Gorgona collo
<stat. theb. 1.545>	ales habet, iam iamque uagas (ita uisus) in auras
<stat. theb. 1.546>	exilit; illa graues oculos languentiaque ora
<stat. theb. 1.547>	paene mouet uiuoque etiam pallescit in auro.
<stat. theb. 1.548>	hinc Phrygius fuluis uenator tollitur alis,
<stat. theb. 1.549>	Gargara desidunt surgenti et Troia recedit,
<stat. theb. 1.550>	stant maesti comites frustraque sonantia lassant
<stat. theb. 1.551>	ora canes umbramque petunt et nubila latrant.
<stat. theb. 1.552>	hanc undante mero fundens uocat ordine cunctos
<stat. theb. 1.553>	caelicolas, Phoebum ante alios, Phoebum omnis ad aras
<stat. theb. 1.554>	laude ciet comitum famulumque euincta pudica
<stat. theb. 1.555>	fronde manus, cui festa dies largoque refecti
<stat. theb. 1.556>	ture uaporatis lucent altaribus ignes.
<stat. theb. 1.557>	'forsitan, o iuuenes, quae sint ea sacra quibusque
<stat. theb. 1.558>	praecipuum causis Phoebi obtestemur honorem,'
<stat. theb. 1.559>	rex ait, 'exquirant animi. non inscia suasit
<stat. theb. 1.560>	religio, magnis exercita cladibus olim
<stat. theb. 1.561>	plebs Argiua litat; animos aduertite, pandam.
<stat. theb. 1.562>	postquam caerulei sinuosa uolumina monstri,
<stat. theb. 1.563>	terrigenam Pythona, deus, septem orbibus atris
<stat. theb. 1.564>	amplexum Delphos squamisque annosa terentem
<stat. theb. 1.565>	robora, Castaliis dum fontibus ore trisulco
<stat. theb. 1.566>	fusus hiat nigro sitiens alimenta ueneno,
<stat. theb. 1.567>	perculit, absumptis numerosa in uulnera telis,
<stat. theb. 1.568>	Cirrhaeique dedit centum per iugera campi
<stat. theb. 1.569>	uix tandem explicitum, noua deinde piacula caedis
<stat. theb. 1.570>	perquirens nostri tecta haud opulenta Crotopi
<stat. theb. 1.571>	attigit. huic primis et pubem ineuntibus annis
<stat. theb. 1.572>	mira decore pios seruabat nata penates
<stat. theb. 1.573>	intemerata toris. felix, si Delia numquam
<stat. theb. 1.574>	furta nec occultum Phoebo sociasset amorem!
<stat. theb. 1.575>	namque ut passa deum Nemeaei ad fluminis undam,
<stat. theb. 1.576>	bis quinos plena cum fronte resumeret orbes
<stat. theb. 1.577>	Cynthia, sidereum Latonae feta nepotem
<stat. theb. 1.578>	edidit; ac poenae metuens (neque enim ille coactis
<stat. theb. 1.579>	donasset thalamis ueniam pater) auia rura
<stat. theb. 1.580>	eligit ac natum saepta inter ouilia furtim 
<stat. theb. 1.581>	montiuago pecoris custodi mandat alendum.
<stat. theb. 1.582>	non tibi digna, puer, generis cunabula tanti
<stat. theb. 1.583>	gramineos dedit herba toros et uimine querno
<stat. theb. 1.584>	texta domus; clausa arbutei sub cortice libri
<stat. theb. 1.585>	membra tepent, suadetque leues caua fistula somnos,
<stat. theb. 1.586>	et pecori commune solum. sed fata nec illum
<stat. theb. 1.587>	concessere larem; uiridi nam caespite terrae
<stat. theb. 1.588>	proiectum temere et patulo caelum ore trahentem
<stat. theb. 1.589>	dira canum rabies morsu depasta cruento
<stat. theb. 1.590>	disicit. hic uero attonitas ut nuntius aures
<stat. theb. 1.591>	matris adit, pulsi ex animo genitorque pudorque
<stat. theb. 1.592>	et metus; ipsa ultro saeuis plangoribus amens
<stat. theb. 1.593>	tecta replet, uacuumque ferens uelamine pectus
<stat. theb. 1.594>	occurrit confessa patri; nec motus et atro
<stat. theb. 1.595>	imperat (infandum!) cupientem occumbere leto.
<stat. theb. 1.596>	sero memor thalami maestae solacia morti,
<stat. theb. 1.597>	Phoebe, paras monstrum infandis Acheronte sub imo
<stat. theb. 1.598>	conceptum Eumenidum thalamis, cui uirginis ora
<stat. theb. 1.599>	pectoraque; aeternum stridens a uertice surgit
<stat. theb. 1.600>	et ferrugineam frontem discriminat anguis.
<stat. theb. 1.601>	haec tum dira lues nocturno squalida passu
<stat. theb. 1.602>	inlabi thalamis, animasque a stirpe recentes
<stat. theb. 1.603>	abripere altricum gremiis morsuque cruento
<stat. theb. 1.604>	deuesci et multum patrio pinguescere luctu.
<stat. theb. 1.605>	haud tulit armorum praestans animique Coroebus
<stat. theb. 1.606>	seque ultro lectis iuuenum, qui robore primi
<stat. theb. 1.607>	famam posthabita faciles extendere uita,
<stat. theb. 1.608>	obtulit. illa nouos ibat populata penates
<stat. theb. 1.609>	portarum in biuio; lateri duo corpora paruum
<stat. theb. 1.610>	dependent, et iam unca manus uitalibus haeret
<stat. theb. 1.611>	ferratique ungues tenero sub corde tepescunt:
<stat. theb. 1.612>	obuius huic, latus omne uirum stipante corona,
<stat. theb. 1.613>	fit iuuenis, ferrumque ingens sub pectore duro
<stat. theb. 1.614>	condidit, atque imas animae mucrone corusco
<stat. theb. 1.615>	scrutatus latebras tandem sua monstra profunda 
<stat. theb. 1.616>	reddit habere Ioui. iuuat ire et uisere iuxta
<stat. theb. 1.617>	liuentes in morte oculos uterique nefandam
<stat. theb. 1.618>	proluuiem et crasso squalentia pectora tabo,
<stat. theb. 1.619>	qua nostrae cecidere animae. stupet Inacha pubes
<stat. theb. 1.620>	magnaque post lacrimas etiamnum gaudia pallent.
<stat. theb. 1.621>	hi trabibus duris (solacia uana dolori)
<stat. theb. 1.622>	proterere exanimos artus asprosque molares
<stat. theb. 1.623>	deculcare genis; nequit iram explere potestas.
<stat. theb. 1.624>	illam et nocturno circum stridore uolantes
<stat. theb. 1.625>	impastae fugistis aues, rabidamque canum uim
<stat. theb. 1.626>	oraque sicca ferunt trepidorum inhiasse luporum.
<stat. theb. 1.627>	saeuior in miseros fatis ultricis ademptae
<stat. theb. 1.628>	Delius insurgit, summaque biuerticis umbra
<stat. theb. 1.629>	Parnasi residens arcu crudelis iniquo
<stat. theb. 1.630>	pestifera arma iacit, camposque et celsa Cyclopum
<stat. theb. 1.631>	tecta superiecto nebularum incendit amictu.
<stat. theb. 1.632>	labuntur dulces animae, Mors fila Sororum
<stat. theb. 1.633>	ense metit captamque tenens fert manibus urbem.
<stat. theb. 1.634>	quaerenti quae causa duci, quis ab aethere laeuus
<stat. theb. 1.635>	ignis et in totum regnaret Sirius annum,
<stat. theb. 1.636>	idem auctor Paean rursus iubet ire cruento
<stat. theb. 1.637>	inferias monstro iuuenes, qui caede potiti.
<stat. theb. 1.638>	fortunate animi longumque in saecula digne
<stat. theb. 1.639>	promeriture diem! non tu pia degener arma
<stat. theb. 1.640>	occulis aut certae trepidas occurrere morti.
<stat. theb. 1.641>	comminus ora ferens Cirrhaei in limine templi
<stat. theb. 1.642>	constitit et sacras ita uocibus asperat iras:
<stat. theb. 1.643>	"non missus, Thymbraee, tuos supplexue penates
<stat. theb. 1.644>	aduenio: mea me pietas et conscia uirtus
<stat. theb. 1.645>	has egere uias. ego sum qui caede subegi,
<stat. theb. 1.646>	Phoebe, tuum mortale nefas, quem nubibus atris
<stat. theb. 1.647>	et squalente die, nigra quem tabe sinistri
<stat. theb. 1.648>	quaeris, inique, poli. quod si monstra effera magnis
<stat. theb. 1.649>	cara adeo superis, iacturaque uilior orbi
<stat. theb. 1.650>	mors hominum, et saeuo tanta inclementia caelo est,
<stat. theb. 1.651>	quid meruere Argi? me, me, diuum optime, solum
<stat. theb. 1.652>	obiecisse caput fatis praestabat. an illud
<stat. theb. 1.653>	lene magis cordi quod desolata domorum
<stat. theb. 1.654>	tecta uides, ignique datis cultoribus omnis
<stat. theb. 1.655>	lucet ager? sed quid fando tua tela manusque
<stat. theb. 1.656>	demoror? expectant matres, supremaque fiunt
<stat. theb. 1.657>	uota mihi. satis est: merui ne parcere uelles.
<stat. theb. 1.658>	proinde moue pharetras arcusque intende sonoros
<stat. theb. 1.659>	insignemque animam leto demitte; sed illum,
<stat. theb. 1.660>	pallidus Inachiis qui desuper inminet Argis,
<stat. theb. 1.661>	dum morior, dispelle globum." sors aequa merentes
<stat. theb. 1.662>	respicit. ardentem tenuit reuerentia caedis
<stat. theb. 1.663>	Letoiden, tristemque uiro summissus honorem
<stat. theb. 1.664>	largitur uitae; nostro mala nubila caelo
<stat. theb. 1.665>	diffugiunt, at tu stupefacti a limine Phoebi
<stat. theb. 1.666>	exoratus abis. inde haec stata sacra quotannis
<stat. theb. 1.667>	sollemnes recolunt epulae, Phoebeaque placat
<stat. theb. 1.668>	templa nouatus honos. has forte inuisitis aras
<stat. theb. 1.669>	uos quae progenies? quamquam Calydonius Oeneus
<stat. theb. 1.670>	et Porthaoniae, si dudum certus ad aures
<stat. theb. 1.671>	clamor iit, tibi iura domus. tu pande quis Argos
<stat. theb. 1.672>	aduenias, quando haec uariis sermonibus hora est.'
<stat. theb. 1.673>	deiecit maestos extemplo Ismenius heros
<stat. theb. 1.674>	in terram uultus, taciteque ad Tydea laeuum
<stat. theb. 1.675>	obliquare oculos; tum longa silentia mouit:
<stat. theb. 1.676>	'non super hos diuum tibi sum quaerendus honores,
<stat. theb. 1.677>	unde genus, quae terra mihi, quis defluat ordo
<stat. theb. 1.678>	sanguinis antiqui: piget inter sacra fateri.
<stat. theb. 1.679>	sed si praecipitant miserum cognoscere curae,
<stat. theb. 1.680>	Cadmus origo patrum, tellus Mauortia Thebe,
<stat. theb. 1.681>	est genetrix Iocasta mihi.' tum motus Adrastus
<stat. theb. 1.682>	hospitiis (agnouit enim): 'quid nota recondis?
<stat. theb. 1.683>	scimus' ait 'nec sic auersum fama Mycenis
<stat. theb. 1.684>	uoluit iter. regnum et furias oculosque pudentes
<stat. theb. 1.685>	nouit et Arctois si quis de solibus horret
<stat. theb. 1.686>	quique bibit Gangen aut nigrum occasibus intrat
<stat. theb. 1.687>	Oceanum et si quos incerto litore Syrtes
<stat. theb. 1.688>	destituunt. ne perge queri casusque priorum
<stat. theb. 1.689>	adnumerare tibi: nostro quoque sanguine multum
<stat. theb. 1.690>	errauit pietas, nec culpa nepotibus obstat.
<stat. theb. 1.691>	tu modo dissimilis rebus mereare secundis
<stat. theb. 1.692>	excusare tuos. sed iam temone supino
<stat. theb. 1.693>	languet Hyperboreae glacialis portitor Vrsae.
<stat. theb. 1.694>	fundite uina focis, seruatoremque parentum
<stat. theb. 1.695>	Letoiden uotis iterumque iterumque canamus.
<stat. theb. 1.696>	Phoebe parens, seu te Lyciae Pataraea niuosis
<stat. theb. 1.697>	exercent dumeta iugis, seu rore pudico
<stat. theb. 1.698>	Castaliae flauos amor est tibi mergere crines,
<stat. theb. 1.699>	seu Troiam Thymbraeus habes, ubi fama uolentem
<stat. theb. 1.700>	ingratis Phrygios umeris subiisse molares,
<stat. theb. 1.701>	seu iuuat Aegaeum feriens Latonius umbra
<stat. theb. 1.702>	Cynthus et adsiduam pelago non quaerere Delon:
<stat. theb. 1.703>	tela tibi longeque feros lentandus in hostes
<stat. theb. 1.704>	arcus et aetherii dono cessere parentis
<stat. theb. 1.705>	aeternum florere genas; tu doctus iniquas
<stat. theb. 1.706>	Parcarum praenosse manus fatumque quod ultra est
<stat. theb. 1.707>	et summo placitura Ioui, quis letifer annus,
<stat. theb. 1.708>	bella quibus populis, quae mutent sceptra cometae;
<stat. theb. 1.709>	tu Phryga summittis citharae, tu matris honori
<stat. theb. 1.710>	terrigenam Tityon Stygiis extendis harenis;
<stat. theb. 1.711>	te uiridis Python Thebanaque mater ouantem
<stat. theb. 1.712>	horruit in pharetris, ultrix tibi torua Megaera
<stat. theb. 1.713>	ieiunum Phlegyan subter caua saxa iacentem
<stat. theb. 1.714>	aeterno premit accubitu dapibusque profanis
<stat. theb. 1.715>	instimulat, sed mixta famem fastidia uincunt:
<stat. theb. 1.716>	adsis o memor hospitii, Iunoniaque arua
<stat. theb. 1.717>	dexter ames, seu te roseum Titana uocari
<stat. theb. 1.718>	gentis Achaemeniae ritu, seu praestat Osirim
<stat. theb. 1.719>	frugiferum, seu Persei sub rupibus antri
<stat. theb. 1.720>	indignata sequi torquentem cornua Mithram.'

<stat. theb. 2.1>	Interea gelidis Maia satus aliger umbris
<stat. theb. 2.2>	iussa gerens magni remeat Iouis; undique pigrae 
<stat. theb. 2.3>	ire uetant nubes et turbidus implicat aer, 
<stat. theb. 2.4>	nec Zephyri rapuere gradum, sed foeda silentis 
<stat. theb. 2.5>	aura poli. Styx inde nouem circumflua campis,
<stat. theb. 2.6>	hinc obiecta uias torrentum incendia claudunt. 
<stat. theb. 2.7>	pone senex trepida succedit Laius umbra 
<stat. theb. 2.8>	uulnere tardus adhuc; capulo nam largius illi 
<stat. theb. 2.9>	transabiit animam cognatis ictibus ensis 
<stat. theb. 2.10>	impius et primas Furiarum pertulit iras;
<stat. theb. 2.11>	it tamen et medica firmat uestigia uirga. 
<stat. theb. 2.12>	tum steriles luci possessaque manibus arua 
<stat. theb. 2.13>	et ferrugineum nemus astupet, ipsaque Tellus 
<stat. theb. 2.14>	miratur patuisse retro, nec liuida tabes 
<stat. theb. 2.15>	inuidiae functis quamquam et iam lumine cassis
<stat. theb. 2.16>	defuit. unus ibi ante alios, cui laeua uoluntas 
<stat. theb. 2.17>	semper et ad superos (hinc et grauis exitus aeui) 
<stat. theb. 2.18>	insultare malis rebusque aegrescere laetis, 
<stat. theb. 2.19>	'uade' ait 'o felix, quoscumque uocaris in usus, 
<stat. theb. 2.20>	seu Iouis imperio, seu maior adegit Erinys
<stat. theb. 2.21>	ire diem contra, seu te furiata sacerdos 
<stat. theb. 2.22>	Thessalis arcano iubet emigrare sepulcro, 
<stat. theb. 2.23>	heu dulces uisure polos solemque relictum 
<stat. theb. 2.24>	et uirides terras et puros fontibus amnes, 
<stat. theb. 2.25>	tristior has iterum tamen intrature tenebras.'
<stat. theb. 2.26>	illos ut caeco recubans in limine sensit 
<stat. theb. 2.27>	Cerberus, atque omnes capitum subrexit hiatus; 
<stat. theb. 2.28>	saeuus et intranti populo, iam nigra tumebat 
<stat. theb. 2.29>	colla minax, iam sparsa solo turbauerat ossa, 
<stat. theb. 2.30>	ni deus horrentem Lethaeo uimine mulcens
<stat. theb. 2.31>	ferrea tergemino domuisset lumina somno.
<stat. theb. 2.32>	est locus (Inachiae dixerunt Taenara gentes) 
<stat. theb. 2.33>	qua formidatum Maleae spumantis in auras 
<stat. theb. 2.34>	it caput et nullos admittit culmine uisus. 
<stat. theb. 2.35>	stat sublimis apex uentosque imbresque serenus
<stat. theb. 2.36>	despicit et tantum fessis insiditur astris. 
<stat. theb. 2.37>	[illic exhausti posuere cubilia uenti, 
<stat. theb. 2.38>	fulminibusque iter est; medium caua nubila montis 
<stat. theb. 2.39>	insumpsere latus, summos nec praepetis alae 
<stat. theb. 2.40>	plausus adit colles, nec rauca tonitrua pulsant.]
<stat. theb. 2.41>	ast ubi prona dies, longos super aequora fines 
<stat. theb. 2.42>	exigit atque ingens medio natat umbra profundo. 
<stat. theb. 2.43>	interiore sinu frangentia litora curuat 
<stat. theb. 2.44>	Taenaros, expositos non audax scandere fluctus. 
<stat. theb. 2.45>	illic Aegaeo Neptunus gurgite fessos
<stat. theb. 2.46>	in portum deducit equos, prior haurit harenas 
<stat. theb. 2.47>	ungula, postremi soluuntur in aequora pisces. 
<stat. theb. 2.48>	hoc, ut fama, loco pallentes deuius umbras 
<stat. theb. 2.49>	trames agit nigrique Iouis uacua atria ditat 
<stat. theb. 2.50>	mortibus. Arcadii perhibent si uera coloni,
<stat. theb. 2.51>	stridor ibi et gemitus poenarum, atroque tumultu 
<stat. theb. 2.52>	feruet ager; saepe Eumenidum uocesque manusque 
<stat. theb. 2.53>	in medium sonuere diem, Letique triformis 
<stat. theb. 2.54>	ianitor agricolas campis auditus abegit.
<stat. theb. 2.55>	hac et tunc fusca uolucer deus obsitus umbra
<stat. theb. 2.56>	exilit ad superos, infernaque nubila uultu 
<stat. theb. 2.57>	discutit et uiuis adflatibus ora serenat. 
<stat. theb. 2.58>	inde per Arcturum mediaeque silentia Lunae 
<stat. theb. 2.59>	arua super populosque meat. Sopor obuius illi 
<stat. theb. 2.60>	Noctis agebat equos, trepidusque adsurgit honori
<stat. theb. 2.61>	numinis et recto decedit limite caeli. 
<stat. theb. 2.62>	inferior uolat umbra deo, praereptaque noscit 
<stat. theb. 2.63>	sidera principiumque sui; iamque ardua Cirrhae 
<stat. theb. 2.64>	pollutamque suo despectat Phocida busto. 
<stat. theb. 2.65>	uentum erat ad Thebas; gemuit prope limina nati
<stat. theb. 2.66>	Laius et notos cunctatus inire penates. 
<stat. theb. 2.67>	ut uero et celsis suamet iuga nixa columnis 
<stat. theb. 2.68>	uidit et infectos etiamnum sanguine currus, 
<stat. theb. 2.69>	paene retro turbatus abit: nec summa Tonantis 
<stat. theb. 2.70>	iussa nec Arcadiae retinent spiramina uirgae.
<stat. theb. 2.71>	et tunc forte dies noto signata Tonantis 
<stat. theb. 2.72>	fulmine, praerepti cum te, tener Euhie, partus 
<stat. theb. 2.73>	transmisere patri. Tyriis ea causa colonis 
<stat. theb. 2.74>	insomnem ludo certatim educere noctem 
<stat. theb. 2.75>	suaserat; effusi passim per tecta, per agros,
<stat. theb. 2.76>	serta inter uacuosque mero crateras anhelum 
<stat. theb. 2.77>	proflabant sub luce deum; tunc plurima buxus 
<stat. theb. 2.78>	aeraque taurinos sonitu uincentia pulsus; 
<stat. theb. 2.79>	ipse etiam gaudens nemorosa per auia sanas 
<stat. theb. 2.80>	impulerat matres Baccho meliore Cithaeron: 
<stat. theb. 2.81>	qualia per Rhodopen rabido conuiuia coetu 
<stat. theb. 2.82>	Bistones aut mediae ponunt conuallibus Ossae; 
<stat. theb. 2.83>	illis semianimum pecus excussaeque leonum 
<stat. theb. 2.84>	ore dapes et lacte nouo domuisse cruorem 
<stat. theb. 2.85>	luxus; at Ogygii si quando adflauit Iacchi
<stat. theb. 2.86>	saeuus odor, tunc saxa manu, tunc pocula pulchrum 
<stat. theb. 2.87>	spargere et inmerito sociorum sanguine fuso 
<stat. theb. 2.88>	instaurare diem festasque reponere mensas.
<stat. theb. 2.89>	nox ea cum tacita uolucer Cyllenius aura 
<stat. theb. 2.90>	regis Echionii stratis adlapsus, ubi ingens
<stat. theb. 2.91>	fuderat Assyriis extructa tapetibus alto 
<stat. theb. 2.92>	membra toro. pro gnara nihil mortalia fati 
<stat. theb. 2.93>	corda sui! capit ille dapes, habet ille soporem. 
<stat. theb. 2.94>	tunc senior quae iussus agit; neu falsa uideri 
<stat. theb. 2.95>	noctis imago queat, longaeui uatis opacos
<stat. theb. 2.96>	Tiresiae uultus uocemque et uellera nota 
<stat. theb. 2.97>	induitur. mansere comae propexaque mento 
<stat. theb. 2.98>	canities pallorque suus, sed falsa cucurrit 
<stat. theb. 2.99>	infula per crines, glaucaeque innexus oliuae 
<stat. theb. 2.100>	uittarum prouenit honos; dehinc tangere ramo
<stat. theb. 2.101>	pectora et has uisus fatorum expromere uoces: 
<stat. theb. 2.102>	'non somni tibi tempus, iners qui nocte sub alta 
<stat. theb. 2.103>	germani secure iaces, ingentia dudum 
<stat. theb. 2.104>	acta uocant rerumque graues, ignaue, paratus. 
<stat. theb. 2.105>	tu, ueluti magnum si iam tollentibus Austris
<stat. theb. 2.106>	Ionium nigra iaceat sub nube magister 
<stat. theb. 2.107>	inmemor armorum uersantisque aequora claui, 
<stat. theb. 2.108>	cunctaris. iamque ille nouis (scit Fama) superbit 
<stat. theb. 2.109>	conubiis uiresque parat, quis regna capessat, 
<stat. theb. 2.110>	quis neget, inque tua senium sibi destinat aula.
<stat. theb. 2.111>	dant animos socer augurio fatalis Adrastus 
<stat. theb. 2.112>	dotalesque Argi, nec non in foedera uitae 
<stat. theb. 2.113>	pollutus placuit fraterno sanguine Tydeus. 
<stat. theb. 2.114>	hinc tumor, et longus fratri promitteris exul. 
<stat. theb. 2.115>	ipse deum genitor tibi me miseratus ab alto
<stat. theb. 2.116>	mittit: habe Thebas, caecumque cupidine regni, 
<stat. theb. 2.117>	ausurumque eadem, germanum expelle, nec ultra 
<stat. theb. 2.118>	fraternos inhiantem obitus sine fidere coeptis 
<stat. theb. 2.119>	fraudibus aut Cadmo dominas inferre Mycenas.'
<stat. theb. 2.120>	dixit, et abscedens (etenim iam pallida turbant
<stat. theb. 2.121>	sidera lucis equi) ramos ac uellera fronti 
<stat. theb. 2.122>	deripuit, confessus auum, dirique nepotis 
<stat. theb. 2.123>	incubuit stratis; iugulum mox caede patentem 
<stat. theb. 2.124>	nudat et undanti perfundit uulnere somnum. 
<stat. theb. 2.125>	illi rupta quies, attollit membra toroque
<stat. theb. 2.126>	erigitur plenus monstris, uanumque cruorem 
<stat. theb. 2.127>	excutiens simul horret auum fratremque requirit. 
<stat. theb. 2.128>	qualis ubi audito uenantum murmure tigris 
<stat. theb. 2.129>	horruit in maculas somnosque excussit inertes, 
<stat. theb. 2.130>	bella cupit laxatque genas et temperat ungues,
<stat. theb. 2.131>	mox ruit in turmas natisque alimenta cruentis 
<stat. theb. 2.132>	spirantem fert ore uirum: sic excitus ira 
<stat. theb. 2.133>	ductor in absentem consumit proelia fratrem.
<stat. theb. 2.134>	et iam Mygdoniis elata cubilibus alto 
<stat. theb. 2.135>	impulerat caelo gelidas Aurora tenebras,
<stat. theb. 2.136>	rorantes excussa comas multumque sequenti 
<stat. theb. 2.137>	sole rubens; illi roseus per nubila seras 
<stat. theb. 2.138>	aduertit flammas alienumque aethera tardo 
<stat. theb. 2.139>	Lucifer exit equo, donec pater igneus orbem 
<stat. theb. 2.140>	impleat atque ipsi radios uetet esse sorori,
<stat. theb. 2.141>	cum senior Talaionides nec longa morati 
<stat. theb. 2.142>	Dircaeusque gradum pariterque Acheloius heros 
<stat. theb. 2.143>	corripuere toris. illos post uerbera fessos 
<stat. theb. 2.144>	exceptamque hiemem cornu perfuderat omni 
<stat. theb. 2.145>	Somnus; at Inachio tenuis sub pectore regi 
<stat. theb. 2.146>	tracta quies, dum mente deos inceptaque uersat 
<stat. theb. 2.147>	hospitia, et quae sint generis ascita repertis 
<stat. theb. 2.148>	fata mouet. postquam mediis in sedibus aulae 
<stat. theb. 2.149>	congressi inque uicem dextras iunxere locumque, 
<stat. theb. 2.150>	quo serere arcanas aptum atque euoluere curas,
<stat. theb. 2.151>	insidunt, prior his dubios compellat Adrastus: 
<stat. theb. 2.152>	'egregii iuuenum, quos non sine numine regnis 
<stat. theb. 2.153>	inuexit nox atra meis, quibus ipse per imbres 
<stat. theb. 2.154>	fulminibus mixtos intempestumque Tonantem 
<stat. theb. 2.155>	has meus usque domos uestigia fecit Apollo,
<stat. theb. 2.156>	non equidem obscurum uobis plebique Pelasgae 
<stat. theb. 2.157>	esse rear, quantis conubia nostra procorum 
<stat. theb. 2.158>	turba petant studiis; geminae mihi namque, nepotum 
<stat. theb. 2.159>	laeta fides, aequo pubescunt sidere natae. 
<stat. theb. 2.160>	quantus honos, quantusque pudor (ne credite patri)
<stat. theb. 2.161>	et super hesternas licuit cognoscere mensas. 
<stat. theb. 2.162>	has tumidi solio et late dominantibus armis 
<stat. theb. 2.163>	optauere uiri (longum enumerare Pharaeos 
<stat. theb. 2.164>	Oebaliosque duces) et Achaea per oppida matres 
<stat. theb. 2.165>	spem generis, nec plura tuus despexerat Oeneus
<stat. theb. 2.166>	foedera Pisaeisque socer metuendus habenis. 
<stat. theb. 2.167>	sed mihi nec Sparta genitos nec ab Elide missos 
<stat. theb. 2.168>	iungere fas generos: uobis hic sanguis et aulae 
<stat. theb. 2.169>	cura meae longo promittitur ordine fati. 
<stat. theb. 2.170>	di bene, quod tales stirpemque animosque uenitis
<stat. theb. 2.171>	ut responsa iuuent: hic durae tempore noctis 
<stat. theb. 2.172>	partus honos, haec illa uenit post uerbera merces.'
<stat. theb. 2.173>	audierant, fixosque oculos per mutua paulum 
<stat. theb. 2.174>	ora tenent, uisique inter sese ordine fandi 
<stat. theb. 2.175>	cedere. sed cunctis Tydeus audentior actis
<stat. theb. 2.176>	incipit: 'o quam te parcum in praeconia famae 
<stat. theb. 2.177>	mens agitat matura tuae, quantumque ferentem 
<stat. theb. 2.178>	fortunam uirtute domas! cui cedat Adrastus 
<stat. theb. 2.179>	imperiis? quis te solio Sicyonis auitae 
<stat. theb. 2.180>	excitum infrenos componere legibus Argos
<stat. theb. 2.181>	nesciat? atque utinam his manibus permittere gentes, 
<stat. theb. 2.182>	Iuppiter aeque, uelis, quas Doricus adligat undis 
<stat. theb. 2.183>	Isthmos et alterno quas margine summouet infra. 
<stat. theb. 2.184>	non fugeret diras lux intercisa Mycenas, 
<stat. theb. 2.185>	saeua nec Eleae gemerent certamina ualles,
<stat. theb. 2.186>	~Eumenidesque aliis aliae sub regibus,~ et quae 
<stat. theb. 2.187>	tu potior, Thebane, queri: nos uero uolentes 
<stat. theb. 2.188>	expositique animis.' sic interfatus, et alter 
<stat. theb. 2.189>	subicit: 'anne aliquis soceros accedere tales 
<stat. theb. 2.190>	abnuat? exulibus quamquam patriaque fugatis
<stat. theb. 2.191>	nondum laeta Venus, tamen omnis corde resedit 
<stat. theb. 2.192>	tristitia, adfixique animo cessere dolores. 
<stat. theb. 2.193>	nec minus haec laeti trahimus solacia, quam si 
<stat. theb. 2.194>	praecipiti conuulsa Noto prospectet amicam 
<stat. theb. 2.195>	puppis humum. iuuat ingressos felicia regni
<stat. theb. 2.196>	omina quod superest fati uitaeque laborum 
<stat. theb. 2.197>	fortuna transire tua.' nec plura morati 
<stat. theb. 2.198>	consurgunt, dictis impensius aggerat omne 
<stat. theb. 2.199>	promissum Inachius pater, auxilioque futurum 
<stat. theb. 2.200>	et patriis spondet reduces inducere regnis.
<stat. theb. 2.201>	ergo alacres Argi, fuso rumore per urbem 
<stat. theb. 2.202>	aduenisse duci generos primisque hymenaeis 
<stat. theb. 2.203>	egregiam Argian nec formae laude secundam 
<stat. theb. 2.204>	Deipylen tumida iam uirginitate iugari, 
<stat. theb. 2.205>	gaudia mente parant. socias it Fama per urbes
<stat. theb. 2.206>	finitimisque agitatur agris procul usque Lycaeos 
<stat. theb. 2.207>	Partheniosque super saltus Ephyraeaque rura, 
<stat. theb. 2.208>	nec minus Ogygias eadem dea turbida Thebas 
<stat. theb. 2.209>	insilit: haec totis perfundit moenia pennis 
<stat. theb. 2.210>	Labdaciumque ducem praemissae consona nocti
<stat. theb. 2.211>	territat; hospitia et thalamos et foedera regni 
<stat. theb. 2.212>	permixtumque genus (quae tanta licentia monstro, 
<stat. theb. 2.213>	quis furor?) et iam bella canit.
<stat. theb. 2.214>	diffuderat Argos 
<stat. theb. 2.215>	expectata dies: laeto regalia coetu 
<stat. theb. 2.215>	atria complentur, species est cernere auorum
<stat. theb. 2.216>	comminus et uiuis certantia uultibus aera. 
<stat. theb. 2.217>	tantum ausae perferre manus! pater ipse bicornis 
<stat. theb. 2.218>	in laeuum prona nixus sedet Inachus urna; 
<stat. theb. 2.219>	hunc tegit Iasiusque senex placidusque Phoroneus 
<stat. theb. 2.220>	et bellator Abas indignatusque Tonantem
<stat. theb. 2.221>	Acrisius nodoque ferens caput ense Coroebus 
<stat. theb. 2.222>	toruaque iam Danai facinus meditantis imago; 
<stat. theb. 2.223>	exin mille duces. foribus cum inmissa superbis 
<stat. theb. 2.224>	unda fremit uulgi, procerum manus omnis et alto 
<stat. theb. 2.225>	quis propior de rege gradus stant ordine primi.
<stat. theb. 2.226>	interior sacris calet et sonat aula tumultu 
<stat. theb. 2.227>	femineo; casta matrem cinxere corona 
<stat. theb. 2.228>	Argolides, pars uirginibus circum undique fusae 
<stat. theb. 2.229>	foedera conciliant noua solanturque timorem. 
<stat. theb. 2.230>	ibant insignes uultuque habituque uerendo
<stat. theb. 2.231>	candida purpureum fusae super ora pudorem 
<stat. theb. 2.232>	deiectaeque genas; tacite subit ille supremus 
<stat. theb. 2.233>	uirginitatis amor, primaeque modestia culpae 
<stat. theb. 2.234>	confundit uultus; tunc ora rigantur honestis 
<stat. theb. 2.235>	imbribus, et teneros lacrimae iuuere parentes.
<stat. theb. 2.236>	non secus ac supero pariter si cardine lapsae 
<stat. theb. 2.237>	Pallas et asperior Phoebi soror, utraque telis, 
<stat. theb. 2.238>	utraque torua genis flauoque in uertice nodo, 
<stat. theb. 2.239>	illa suas Cyntho comites agat, haec Aracyntho; 
<stat. theb. 2.240>	tunc, si fas oculis, non umquam longa tuendo
<stat. theb. 2.241>	expedias, cui maior honos, cui gratior, aut plus 
<stat. theb. 2.242>	de Ioue; mutatosque uelint transumere cultus, 
<stat. theb. 2.243>	et Pallas deceat pharetras et Delia cristas.
<stat. theb. 2.244>	certant laetitia superosque in uota fatigant 
<stat. theb. 2.245>	Inachidae, quae cuique domus sacrique facultas.
<stat. theb. 2.246>	hi fibris animaque, hi caespite nudo, 
<stat. theb. 2.247>	nec minus auditi, si mens accepta, merentur 
<stat. theb. 2.248>	ture deos, fractisque obtendunt limina siluis. 
<stat. theb. 2.249>	ecce metu subito (Lachesis sic dura iubebat) 
<stat. theb. 2.250>	impulsae mentes, excussaque gaudia patri,
<stat. theb. 2.251>	et turbata dies. innuptam limine adibant 
<stat. theb. 2.252>	Pallada, Monychiis cui non Argiua per urbes 
<stat. theb. 2.253>	posthabita est Larisa iugis; hic more parentum 
<stat. theb. 2.254>	Iasides, thalamis ubi casta adolesceret aetas, 
<stat. theb. 2.255>	uirgineas libare comas primosque solebant
<stat. theb. 2.256>	excussare toros. celsam subeuntibus arcem 
<stat. theb. 2.257>	in gradibus summi delapsus culmine templi, 
<stat. theb. 2.258>	Arcados Euhippi spolium, cadit aereus orbis, 
<stat. theb. 2.259>	praemissasque faces, festum nubentibus ignem, 
<stat. theb. 2.260>	obruit, eque adytis simul exaudita remotis
<stat. theb. 2.261>	nondum ausos firmare gradum tuba terruit ingens. 
<stat. theb. 2.262>	in regem conuersi omnes formidine prima, 
<stat. theb. 2.263>	mox audisse negant; cunctos tamen omina rerum 
<stat. theb. 2.264>	dira mouent, uariisque metum sermonibus augent. 
<stat. theb. 2.265>	nec mirum: nam tu infaustos donante marito
<stat. theb. 2.266>	ornatus, Argia, geris dirumque monile 
<stat. theb. 2.267>	Harmoniae. longa est series, sed nota malorum 
<stat. theb. 2.268>	persequar, unde nouis tam saeua potentia donis.
<stat. theb. 2.269>	Lemnius haec, ut prisca fides, Mauortia longum 
<stat. theb. 2.270>	furta dolens, capto postquam nil obstat amori
<stat. theb. 2.271>	poena nec ultrices castigauere catenae, 
<stat. theb. 2.272>	Harmoniae dotale decus sub luce iugali 
<stat. theb. 2.273>	struxerat. hoc, docti quamquam maiora, laborant 
<stat. theb. 2.274>	Cyclopes, notique operum Telchines amica 
<stat. theb. 2.275>	certatim iuuere manu; sed plurimus ipsi
<stat. theb. 2.276>	sudor. ibi arcano florentes igne zmaragdos 
<stat. theb. 2.277>	cingit et infaustas percussum adamanta figuras 
<stat. theb. 2.278>	Gorgoneosque orbes Siculaque incude relictos 
<stat. theb. 2.279>	fulminis extremi cineres uiridumque draconum 
<stat. theb. 2.280>	lucentes a fronte iubas; hic flebile germen
<stat. theb. 2.281>	Hesperidum et dirum Phrixei uelleris aurum; 
<stat. theb. 2.282>	tum uarias pestes raptumque interplicat atro 
<stat. theb. 2.283>	Tisiphones de crine ducem, et quae pessima ceston 
<stat. theb. 2.284>	uis probat; haec circum spumis lunaribus unguit 
<stat. theb. 2.285>	callidus atque hilari perfundit cuncta ueneno.
<stat. theb. 2.286>	non hoc Pasithea blandarum prima sororum, 
<stat. theb. 2.287>	non Decor Idaliusque puer, sed Luctus et Irae 
<stat. theb. 2.288>	et Dolor et tota pressit Discordia dextra. 
<stat. theb. 2.289>	prima fides operi, Cadmum comitata iacentem 
<stat. theb. 2.290>	Harmonia uersis in sibila dira querelis
<stat. theb. 2.291>	Illyricos longo sulcauit pectore campos. 
<stat. theb. 2.292>	improba mox Semele uix dona nocentia collo 
<stat. theb. 2.293>	induit, et fallax intrauit limina Iuno. 
<stat. theb. 2.294>	teque etiam, infelix, perhibent, Iocasta, decorum 
<stat. theb. 2.295>	possedisse nefas; uultus hac laude colebas,
<stat. theb. 2.296>	heu quibus, heu, placitura toris! post longior ordo. 
<stat. theb. 2.297>	tunc donis Argia nitet uilesque sororis 
<stat. theb. 2.298>	ornatus sacro praeculta superuenit auro. 
<stat. theb. 2.299>	uiderat hoc coniunx perituri uatis, et aras 
<stat. theb. 2.300>	ante omnes epulasque trucem secreta coquebat
<stat. theb. 2.301>	inuidiam, saeuis detur si quando potiri 
<stat. theb. 2.302>	cultibus, heu nihil auguriis adiuta propinquis. 
<stat. theb. 2.303>	quos optat gemitus, quantas cupit impia clades! 
<stat. theb. 2.304>	digna quidem: sed quid miseri decepta mariti 
<stat. theb. 2.305>	arma, quid insontes nati meruere furores?
<stat. theb. 2.306>	postquam regales epulas et gaudia uulgi 
<stat. theb. 2.307>	bisseni clausere dies, Ismenius heros 
<stat. theb. 2.308>	respicere ad Thebas iamque et sua quaerere regna. 
<stat. theb. 2.309>	quippe animum subit illa dies, qua, sorte benigna 
<stat. theb. 2.310>	fratris, Echionia steterat priuatus in aula,
<stat. theb. 2.311>	respiciens descisse deos trepidoque tumultu 
<stat. theb. 2.312>	dilapsos comites++nudum latus omne fugamque 
<stat. theb. 2.313>	fortunae. namque una soror producere tristes 
<stat. theb. 2.314>	exulis ausa uias; etiam hanc in limine primo 
<stat. theb. 2.315>	liquerat et magna lacrimas incluserat ira.
<stat. theb. 2.316>	tunc quos excedens hilares (quis cultus iniqui 
<stat. theb. 2.317>	praecipuus ducis) et profugo quos ipse notarat 
<stat. theb. 2.318>	ingemuisse sibi per noctem ac luce sub omni 
<stat. theb. 2.319>	digerit; exedere animum dolor iraque demens 
<stat. theb. 2.320>	et, qua non grauior mortalibus addita curis,
<stat. theb. 2.321>	spes, ubi longa uenit. talem sub pectore nubem 
<stat. theb. 2.322>	consilii uoluens Dircen Cadmique negatas 
<stat. theb. 2.323>	apparat ire domos. ueluti dux taurus amata 
<stat. theb. 2.324>	ualle carens, pulsum solito quem gramine uictor 
<stat. theb. 2.325>	iussit ab erepta longe mugire iuuenca,
<stat. theb. 2.326>	cum profugo placuere tori ceruixque recepto 
<stat. theb. 2.327>	sanguine magna redit fractaeque in pectora quercus, 
<stat. theb. 2.328>	bella cupit pastusque et capta armenta reposcit 
<stat. theb. 2.329>	iam pede, iam cornu melior (pauet ipse reuersum 
<stat. theb. 2.330>	uictor, et attoniti uix agnouere magistri):
<stat. theb. 2.331>	non alias tacita iuuenis Teumesius iras 
<stat. theb. 2.332>	mente acuit. sed fida uias arcanaque coniunx 
<stat. theb. 2.333>	senserat; utque toris primo complexa iacebat 
<stat. theb. 2.334>	aurorae pallore uirum, 'quos, callide, motus 
<stat. theb. 2.335>	quamue fugam moliris?' ait 'nil transit amantes.
<stat. theb. 2.336>	sentio, peruigiles acuunt suspiria questus, 
<stat. theb. 2.337>	numquam in pace sopor. quotiens haec ora natare 
<stat. theb. 2.338>	fletibus et magnas latrantia pectora curas 
<stat. theb. 2.339>	admota deprendo manu! nil foedere rupto 
<stat. theb. 2.340>	conubiisue super moueor uiduaque iuuenta,
<stat. theb. 2.341>	etsi crudus amor necdum post flammea toti 
<stat. theb. 2.342>	intepuere tori: tua me, properabo fateri, 
<stat. theb. 2.343>	angit, amate, salus. tune incomitatus, inermis 
<stat. theb. 2.344>	regna petes? poterisque tuis decedere Thebis, 
<stat. theb. 2.345>	si neget? atque illum sollers deprendere semper
<stat. theb. 2.346>	Fama duces tumidum narrat raptoque superbum 
<stat. theb. 2.347>	difficilemque tibi: necdum consumpserat annum. 
<stat. theb. 2.348>	me quoque nunc uates, nunc exta minantia diuos 
<stat. theb. 2.349>	aut auium lapsus aut turbida noctis imago 
<stat. theb. 2.350>	terret et (a, memini!) numquam mihi falsa per umbras
<stat. theb. 2.351>	Iuno uenit. quo tendis iter? ni conscius ardor 
<stat. theb. 2.352>	ducit et ad Thebas melior socer.' hic breue tandem 
<stat. theb. 2.353>	risit Echionius iuuenis tenerumque dolorem 
<stat. theb. 2.354>	coniugis amplexu solatus et oscula maestis 
<stat. theb. 2.355>	tempestiua genis posuit lacrimasque repressit:
<stat. theb. 2.356>	'solue metus animo, dabitur, mihi crede, merentum 
<stat. theb. 2.357>	consiliis tranquilla dies; te fortior annis 
<stat. theb. 2.358>	nondum cura decet. sciat haec Saturnius olim 
<stat. theb. 2.359>	fata parens, oculosque polo demittere si quos 
<stat. theb. 2.360>	Iustitia et rectum terris defendere curat.
<stat. theb. 2.361>	fors aderit lux illa tibi, qua moenia cernes 
<stat. theb. 2.362>	coniugis et geminas ibis regina per urbes.'
<stat. theb. 2.363>	sic ait, et caro raptim se limine profert. 
<stat. theb. 2.364>	Tydea iam socium coeptis, iam pectore fido 
<stat. theb. 2.365>	aequantem curas (tantus post iurgia mentes
<stat. theb. 2.366>	uinxit amor) socerumque adfatur tristis Adrastum. 
<stat. theb. 2.367>	fit mora consilio, cum multa mouentibus una 
<stat. theb. 2.368>	iam potior cunctis sedit sententia, fratris 
<stat. theb. 2.369>	pertemptare fidem tutosque in regna precando 
<stat. theb. 2.370>	explorare aditus. audax ea munera Tydeus
<stat. theb. 2.371>	sponte subit; nec non et te, fortissime gentis 
<stat. theb. 2.372>	Aetolum, multum lacrimis conata morari 
<stat. theb. 2.373>	Deipyle, sed iussa patris tutique regressus 
<stat. theb. 2.374>	legato iustaeque preces uicere sororis.
<stat. theb. 2.375>	iamque emensus iter siluis ac litore durum,
<stat. theb. 2.376>	qua Lernaea palus, ambustaque sontibus alte 
<stat. theb. 2.377>	intepet hydra uadis, et qua uix carmine raro 
<stat. theb. 2.378>	longa sonat Nemea nondum pastoribus ausis, 
<stat. theb. 2.379>	qua latus Eoos Ephyres quod uergit ad Euros 
<stat. theb. 2.380>	Sisyphiique sedent portus irataque terrae
<stat. theb. 2.381>	curua Palaemonio secluditur unda Lechaeo. 
<stat. theb. 2.382>	hinc praeteruectus Nisum et te, mitis Eleusin, 
<stat. theb. 2.383>	laeuus abit, iamque arue gradu Teumesia et arces 
<stat. theb. 2.384>	intrat Agenoreas; ibi durum Eteoclea cernit 
<stat. theb. 2.385>	sublimem solio saeptumque horrentibus armis.
<stat. theb. 2.386>	iura ferus populo trans legem ac tempora regni 
<stat. theb. 2.387>	iam fratris de parte dabat; sedet omne paratus 
<stat. theb. 2.388>	in facinus queriturque fidem tam sero reposci.
<stat. theb. 2.389>	constitit in mediis (ramus manifestat oliuae 
<stat. theb. 2.390>	legatum) causasque uiae nomenque rogatus
<stat. theb. 2.391>	edidit; utque rudis fandi pronusque calori 
<stat. theb. 2.392>	semper erat, iustis miscens tamen aspera coepit: 
<stat. theb. 2.393>	'si tibi plana fides et dicti cura maneret 
<stat. theb. 2.394>	foederis, ad fratrem completo iustius anno 
<stat. theb. 2.395>	legatos hinc ire fuit teque ordine certo
<stat. theb. 2.396>	fortunam exuere et laetum descendere regno, 
<stat. theb. 2.397>	ut uagus ille diu passusque haud digna per urbes 
<stat. theb. 2.398>	ignotas pactae tandem succederet aulae. 
<stat. theb. 2.399>	sed quia dulcis amor regni blandumque potestas, 
<stat. theb. 2.400>	posceris: astriferum iam uelox circulus orbem
<stat. theb. 2.401>	torsit et amissae redierunt montibus umbrae, 
<stat. theb. 2.402>	ex quo frater inops ignota per oppida tristes 
<stat. theb. 2.403>	exul agit casus; et te iam tempus aperto 
<stat. theb. 2.404>	sub Ioue ferre dies terrenaque frigora membris 
<stat. theb. 2.405>	ducere et externos summissum ambire penates.
<stat. theb. 2.406>	pone modum laetis; satis ostro diues et auro 
<stat. theb. 2.407>	conspicuus tenuem germani pauperis annum 
<stat. theb. 2.408>	risisti; moneo, regnorum gaudia temet 
<stat. theb. 2.409>	dedoceas patiensque fugae mereare reuerti.'
<stat. theb. 2.410>	dixerat. ast illi tacito sub pectore dudum
<stat. theb. 2.411>	ignea corda fremunt, iacto uelut aspera saxo 
<stat. theb. 2.412>	comminus erigitur serpens, cui subter inanes 
<stat. theb. 2.413>	longa sitis latebras totumque agitata per artus 
<stat. theb. 2.414>	conuocat in fauces et squamea colla uenenum: 
<stat. theb. 2.415>	'cognita si dubiis fratris mihi iurgia signis
<stat. theb. 2.416>	ante forent nec clara odiorum arcana paterent, 
<stat. theb. 2.417>	sufficeret uel sola fides, qua toruus et illum 
<stat. theb. 2.418>	mente gerens (ceu saepta nouus iam moenia laxet 
<stat. theb. 2.419>	fossor et hostiles inimicent classica turmas) 
<stat. theb. 2.420>	praefuris. in medios si comminus orsa tulisses
<stat. theb. 2.421>	Bistonas aut refugo pallentes sole Gelonos, 
<stat. theb. 2.422>	parcior eloquio et medii reuerentior aequi 
<stat. theb. 2.423>	inciperes. neque te furibundae crimine mentis 
<stat. theb. 2.424>	arguerim: mandata refers. nunc omnia quando 
<stat. theb. 2.425>	plena minis, nec sceptra fide nec pace sequestra
<stat. theb. 2.426>	poscitis, et propior capulo manus, haec mea regi 
<stat. theb. 2.427>	Argolico, nondum aequa tuis, uice dicta reporta: 
<stat. theb. 2.428>	quae sors iusta mihi, quae non indebitus annis 
<stat. theb. 2.429>	sceptra dicauit honos, teneo longumque tenebo: 
<stat. theb. 2.430>	te penes Inachiae dotalis regia dono
<stat. theb. 2.431>	coniugis, et Danaae (quid enim maioribus actis 
<stat. theb. 2.432>	inuideam?) cumulentur opes. felicibus Argos 
<stat. theb. 2.433>	auspiciis Lernamque regas: nos horrida Dirces 
<stat. theb. 2.434>	pascua et Euboicis artatas fluctibus oras, 
<stat. theb. 2.435>	non indignati miserum dixisse parentem
<stat. theb. 2.436>	Oedipoden: tibi larga (Pelops et Tantalus auctor!) 
<stat. theb. 2.437>	nobilitas, propiorque fluat de sanguine iuncto 
<stat. theb. 2.438>	Iuppiter. anne feret luxu consueta paterno 
<stat. theb. 2.439>	hunc regina larem? nostrae cui iure sorores 
<stat. theb. 2.440>	anxia pensa trahant, longo quam sordida luctu
<stat. theb. 2.441>	mater et ex imis auditus forte tenebris 
<stat. theb. 2.442>	offendat sacer ille senex. iam pectora uulgi 
<stat. theb. 2.443>	adsueuere iugo: pudet heu plebisque patrumque: 
<stat. theb. 2.444>	ne totiens incerta ferant mutentque gementes 
<stat. theb. 2.445>	imperia et dubio pigeat parere tyranno.
<stat. theb. 2.446>	non parcit populis regnum breue; respice quantus 
<stat. theb. 2.447>	horror et attoniti nostro in discrimine ciues. 
<stat. theb. 2.448>	hosne ego, quis certa est sub te duce poena, relinquam? 
<stat. theb. 2.449>	iratus, germane, uenis. fac uelle: nec ipsi, 
<stat. theb. 2.450>	si modo notus amor meritique est gratia, patres
<stat. theb. 2.451>	reddere regna sinent.' non ultra passus et orsa 
<stat. theb. 2.452>	iniecit mediis sermonibus obuia: 'reddes,' 
<stat. theb. 2.453>	ingeminat 'reddes; non si te ferreus agger 
<stat. theb. 2.454>	ambiat aut triplices alio tibi carmine muros 
<stat. theb. 2.455>	Amphion auditus agat, nil tela nec ignes
<stat. theb. 2.456>	obstiterint, quin ausa luas nostrisque sub armis 
<stat. theb. 2.457>	captiuo moribundus humum diademate pulses. 
<stat. theb. 2.458>	tu merito; ast horum miseret, quos sanguine uiles 
<stat. theb. 2.459>	coniugibus natisque infanda ad proelia raptos 
<stat. theb. 2.460>	proicis excidio, bone rex. o quanta Cithaeron
<stat. theb. 2.461>	funera sanguineusque uadis, Ismene, rotabis! 
<stat. theb. 2.462>	haec pietas, haec magna fides! nec crimina gentis 
<stat. theb. 2.463>	mira equidem duco: sic primus sanguinis auctor 
<stat. theb. 2.464>	incestique patrum thalami; sed fallit origo: 
<stat. theb. 2.465>	Oedipodis tu solus eras, haec praemia morum
<stat. theb. 2.466>	ac sceleris, uiolente, feres! nos poscimus annum! 
<stat. theb. 2.467>	sed moror.' haec audax etiamnum in limine retro 
<stat. theb. 2.468>	uociferans, iam tunc impulsa per agmina praeceps, 
<stat. theb. 2.469>	euolat. Oeneae uindex sic ille Dianae 
<stat. theb. 2.470>	erectus saetis et aduncae fulmine malae,
<stat. theb. 2.471>	cum premeret Pelopea phalanx, saxa obuia uoluens 
<stat. theb. 2.472>	fractaque perfossis arbusta Acheloia ripis, 
<stat. theb. 2.473>	iam Telamona solo, iam stratum Ixiona linquens 
<stat. theb. 2.474>	te, Meleagre, subit: ibi demum cuspide lata 
<stat. theb. 2.475>	haesit et obnixo ferrum laxauit in armo.
<stat. theb. 2.476>	talis adhuc trepidum linquit Calydonius heros 
<stat. theb. 2.477>	concilium infrendens, ipsi ceu regna negentur, 
<stat. theb. 2.478>	festinatque uias ramumque precantis oliuae 
<stat. theb. 2.479>	abicit. attonitae tectorum e limine summo 
<stat. theb. 2.480>	aspectant matres, saeuoque infanda precantur
<stat. theb. 2.481>	Oenidae tacitoque simul sub pectore regi.
<stat. theb. 2.482>	nec piger ingenio scelerum fraudisque nefandae 
<stat. theb. 2.483>	rector eget. iuuenum fidos, lectissima bello 
<stat. theb. 2.484>	corpora, nunc pretio, nunc ille hortantibus ardens 
<stat. theb. 2.485>	sollicitat dictis, nocturnaque proelia saeuus
<stat. theb. 2.486>	instruit, et (sanctum populis per saecula nomen) 
<stat. theb. 2.487>	legatum insidiis tacitoque inuadere ferro 
<stat. theb. 2.488>	(quid regnis non uile?) cupit. quas quaereret artes 
<stat. theb. 2.489>	si fratrem, Fortuna, dares? o caeca nocentum 
<stat. theb. 2.490>	consilia! o semper timidum scelus! exit in unum
<stat. theb. 2.491>	plebs ferro iurata caput: ceu castra subire 
<stat. theb. 2.492>	apparet aut celsum crebris impulsibus urbis 
<stat. theb. 2.493>	inclinare latus, densi sic agmine facto 
<stat. theb. 2.494>	quinquaginta altis funduntur in ordine portis. 
<stat. theb. 2.495>	macte animi, tantis dignus qui crederis armis!
<stat. theb. 2.496>	fert uia per dumos propior, qua calle latenti 
<stat. theb. 2.497>	praecelerant densaeque legunt compendia siluae. 
<stat. theb. 2.498>	lecta dolis sedes: gemini procul urbe malignis 
<stat. theb. 2.499>	faucibus urguentur colles, quos umbra superni 
<stat. theb. 2.500>	montis et incuruis claudunt iuga frondea siluis
<stat. theb. 2.501>	(insidias natura loco caecamque latendi 
<stat. theb. 2.502>	struxit opem), mediasque arte secat aspera rupes 
<stat. theb. 2.503>	semita, quam subter campi deuexaque latis 
<stat. theb. 2.504>	arua iacent spatiis. contra importuna crepido, 
<stat. theb. 2.505>	Oedipodioniae domus alitis; hic fera quondam 
<stat. theb. 2.506>	pallentes erecta genas suffusaque tabo 
<stat. theb. 2.507>	lumina, concretis infando sanguine plumis 
<stat. theb. 2.508>	reliquias amplexa uirum semesaque nudis 
<stat. theb. 2.509>	pectoribus stetit ossa premens uisuque trementi 
<stat. theb. 2.510>	conlustrat campos, si quis concurrere dictis
<stat. theb. 2.511>	hospes inexplicitis aut comminus ire uiator 
<stat. theb. 2.512>	audeat et dirae commercia iungere linguae; 
<stat. theb. 2.513>	nec mora, quin acuens exertos protinus ungues 
<stat. theb. 2.514>	liuentesque manus fractosque in uulnere dentes 
<stat. theb. 2.515>	terribili applausu circum hospita surgeret ora;
<stat. theb. 2.516>	et latuere doli, donec de rupe cruenta 
<stat. theb. 2.517>	(heu simili deprensa uiro!) cessantibus alis 
<stat. theb. 2.518>	tristis inexpletam scopulis adfligeret aluum. 
<stat. theb. 2.519>	monstrat silua nefas: horrent uicina iuuenci 
<stat. theb. 2.520>	gramina, damnatis auidum pecus abstinet herbis.
<stat. theb. 2.521>	non Dryadum placet umbra choris non commoda sacris 
<stat. theb. 2.522>	Faunorum, diraeque etiam fugere uolucres 
<stat. theb. 2.523>	prodigiale nemus. tacitis huc gressibus acti 
<stat. theb. 2.524>	deueniunt peritura cohors, hostemque superbum 
<stat. theb. 2.525>	adnixi iaculis et humi posita arma tenentes
<stat. theb. 2.526>	expectant, densaque nemus statione coronant.
<stat. theb. 2.527>	coeperat umenti Phoebum subtexere palla 
<stat. theb. 2.528>	Nox et caeruleam terris infuderat umbram. 
<stat. theb. 2.529>	ille propinquabat siluis et ab aggere celso 
<stat. theb. 2.530>	scuta uirum galeasque uidet rutilare comantes,
<stat. theb. 2.531>	qua laxant rami nemus aduersaque sub umbra 
<stat. theb. 2.532>	flammeus aeratis lunae tremor errat in armis. 
<stat. theb. 2.533>	obstipuit uisis, ibat tamen, horrida tantum 
<stat. theb. 2.534>	spicula et inclusum capulo tenus admouet ensem, 
<stat. theb. 2.535>	ac prior 'unde, uiri, quidue occultatis in armis?'
<stat. theb. 2.536>	non humili terrore rogat. nec reddita contra 
<stat. theb. 2.537>	uox, fidamque negant suspecta silentia pacem. 
<stat. theb. 2.538>	ecce autem uasto Cthonii contorta lacerto, 
<stat. theb. 2.539>	quo duce freta cohors, fuscas interuolat auras 
<stat. theb. 2.540>	hasta; sed audenti deus et fortuna recessit.
<stat. theb. 2.541>	per tamen Olenii tegimen suis atraque saetis 
<stat. theb. 2.542>	terga super laeuos umeros uicina cruori 
<stat. theb. 2.543>	effugit et uiduo iugulum ferit inrita ligno. 
<stat. theb. 2.544>	tunc horrere comae sanguisque in corda gelari. 
<stat. theb. 2.545>	huc ferus atque illuc animum pallentiaque ira
<stat. theb. 2.546>	ora ferens (nec tanta putat sibi bella parari): 
<stat. theb. 2.547>	'ferte gradum contra campoque erumpite aperto! 
<stat. theb. 2.548>	quis timor audendi, quae tanta ignauia? solus, 
<stat. theb. 2.549>	solus in arma uoco.' neque in his mora; quos ubi plures, 
<stat. theb. 2.550>	quam ratus, innumeris uidet excursare latebris,
<stat. theb. 2.551>	hos deire iugis, illos e uallibus imis 
<stat. theb. 2.552>	crescere, nec paucos campo, totumque sub armis 
<stat. theb. 2.553>	conlucere iter (ut clausas indagine profert 
<stat. theb. 2.554>	in medium uox prima feras), quae sola medendi 
<stat. theb. 2.555>	turbata ratione uia est, petit ardua dirae
<stat. theb. 2.556>	Sphingos et abscisis infringens cautibus uncas 
<stat. theb. 2.557>	exuperat iuga dura manus, scopuloque potitus, 
<stat. theb. 2.558>	unde procul tergo metus et uia prona nocendi, 
<stat. theb. 2.559>	saxum ingens, quod uix plena ceruice gementes 
<stat. theb. 2.560>	uertere humo et muris ualeant inferre iuuenci,
<stat. theb. 2.561>	rupibus auellit; dein toto sanguine nixus 
<stat. theb. 2.562>	sustinet, inmanem quaerens librare ruinam, 
<stat. theb. 2.563>	qualis in aduersos Lapithas erexit inanem 
<stat. theb. 2.564>	magnanimus cratera Pholus. stupet obuia leto 
<stat. theb. 2.565>	turba superstantem atque emissi turbine montis 
<stat. theb. 2.566>	obruitur; simul ora uirum, simul arma manusque 
<stat. theb. 2.567>	fractaque commixto sederunt pectora ferro. 
<stat. theb. 2.568>	quattuor hic adeo disiecti mole sub una 
<stat. theb. 2.569>	congemuere, fuga tremefactum protinus agmen 
<stat. theb. 2.570>	excutitur coeptis. neque enim temnenda iacebant
<stat. theb. 2.571>	funera: fulmineus Dorylas, quem regibus ardens 
<stat. theb. 2.572>	aequabat uirtus, Martisque e semine Theron 
<stat. theb. 2.573>	terrigenas confisus auos, nec uertere cuiquam 
<stat. theb. 2.574>	frena secundus Halys, sed tunc pedes occubat aruis, 
<stat. theb. 2.575>	Pentheumque trahens nondum te Phaedimus aequo,
<stat. theb. 2.576>	Bacche, genus. quorum ut subitis exterrita fatis 
<stat. theb. 2.577>	agmina turbatam uidit laxare cateruam, 
<stat. theb. 2.578>	quae duo sola manu gestans adclinia monti 
<stat. theb. 2.579>	fixerat, intorquet iacula et fugientibus addit. 
<stat. theb. 2.580>	mox in plana libens, nodo ne pectore tela
<stat. theb. 2.581>	inciderent, saltu praeceps defertur et orbem, 
<stat. theb. 2.582>	quem procul oppresso uidit Therone uolutum, 
<stat. theb. 2.583>	corripuit, tergoque et uertice tegmina nota 
<stat. theb. 2.584>	saeptus et hostili propugnans pectora parma 
<stat. theb. 2.585>	constitit. inde iterum densi glomerantur in unum
<stat. theb. 2.586>	Ogygidae firmantque gradum; trahit ocius ensem 
<stat. theb. 2.587>	Bistonium Tydeus, Mauortia munera magni 
<stat. theb. 2.588>	Oeneos, et partes pariter diuisus in omnes 
<stat. theb. 2.589>	hos obit atque illos ferroque micantia tela 
<stat. theb. 2.590>	decutit; impeditant numero seque ipsa uicissim
<stat. theb. 2.591>	arma premunt, nec uis conatibus ulla, sed ipsae 
<stat. theb. 2.592>	in socios errare manus et corpora turba 
<stat. theb. 2.593>	inuolui prolapsa sua; manet ille ruentes 
<stat. theb. 2.594>	angustus telis et inexpugnabilis obstat. 
<stat. theb. 2.595>	non aliter Getica (si fas est credere) Phlegra
<stat. theb. 2.596>	armatum inmensus Briareus stetit aethera contra, 
<stat. theb. 2.597>	hinc Phoebi pharetras, hinc toruae Pallados angues, 
<stat. theb. 2.598>	inde Pelethroniam praefixa cuspide pinum 
<stat. theb. 2.599>	Martis, at hinc lasso mutata Pyracmoni temnens 
<stat. theb. 2.600>	fulmina, cum toto nequiquam obsessus Olympo
<stat. theb. 2.601>	tot queritur cessare manus: non segnior ardet 
<stat. theb. 2.602>	huc illuc clipeum obiectans, seque ipse recedens 
<stat. theb. 2.603>	circumit; interdum trepidis occurrit et instat 
<stat. theb. 2.604>	spicula deuellens, clipeo quae plurima toto 
<stat. theb. 2.605>	fixa tremunt armantque uirum; saepe aspera passus
<stat. theb. 2.606>	uulnera, sed nullum uitae in secreta receptum 
<stat. theb. 2.607>	nec mortem sperare ualet. rotat ipse furentem 
<stat. theb. 2.608>	Deilochum, comitemque illi iubet ire sub umbras 
<stat. theb. 2.609>	Phegea sublata minitantem bella securi 
<stat. theb. 2.610>	Dircaeumque Gyan et Echionium Lycophonten.
<stat. theb. 2.611>	iam trepidi sese quaerunt numerantque, nec idem 
<stat. theb. 2.612>	caedis amor, tantamque dolent rarescere turbam.
<stat. theb. 2.613>	ecce Chromis Tyrii demissus origine Cadmi 
<stat. theb. 2.614>	(hunc utero quondam Dryope Phoenissa grauato 
<stat. theb. 2.615>	rapta repente choris onerisque oblita ferebat,
<stat. theb. 2.616>	dumque trahit prensis taurum tibi cornibus, Euhan, 
<stat. theb. 2.617>	procidit impulsus nimiis conatibus infans) 
<stat. theb. 2.618>	tunc audax iaculis et capti pelle leonis 
<stat. theb. 2.619>	pinea nodosae quassabat robora clauae 
<stat. theb. 2.620>	increpitans: 'unusne, uiri, tot caedibus, unus
<stat. theb. 2.621>	ibit ouans Argos? uix credet fama reuerso! 
<stat. theb. 2.622>	heu socii, nullaene manus, nulla arma ualebunt? 
<stat. theb. 2.623>	haec regi promissa, Cydon, haec, Lampe, dabamus?' 
<stat. theb. 2.624>	dum clamat, subit ore cauo Teumesia cornus, 
<stat. theb. 2.625>	nec prohibent fauces; atque illi uoce repleta
<stat. theb. 2.626>	intercepta natat prorupto in sanguine lingua. 
<stat. theb. 2.627>	stabat adhuc, donec transmissa morte per artus 
<stat. theb. 2.628>	labitur inmorsaque cadens obmutuit hasta. 
<stat. theb. 2.629>	uos quoque, Thespiadae, cur infitiatus honora 
<stat. theb. 2.630>	arcuerim fama? fratris moribunda leuabat
<stat. theb. 2.631>	membra solo Periphas (nil indole clarius illa 
<stat. theb. 2.632>	nec pietate fuit), laeua marcentia colla 
<stat. theb. 2.633>	sustentans dextraque latus; singultibus artum 
<stat. theb. 2.634>	exhaurit thoraca dolor, nec uincla coercent 
<stat. theb. 2.635>	undantem fletu galeam, cum multa gementi
<stat. theb. 2.636>	pone grauis curuas perfringit lancea costas 
<stat. theb. 2.637>	exit et in fratrem cognataque pectora telo 
<stat. theb. 2.638>	conserit. ille oculos etiamnum in luce natantes 
<stat. theb. 2.639>	sistit et aspecta germani morte resoluit. 
<stat. theb. 2.640>	at cui uita recens et adhuc in uulnere uires
<stat. theb. 2.641>	'hos tibi complexus, haec dent' ait 'oscula nati.' 
<stat. theb. 2.642>	procubuere pares fatis, miserabile uotum 
<stat. theb. 2.643>	mortis, et alterna clauserunt lumina dextra.
<stat. theb. 2.644>	protinus idem ultro iaculo parmaque Menoeten 
<stat. theb. 2.645>	proterrebat agens trepidis uestigia retro
<stat. theb. 2.646>	passibus urguentem, donec defecit iniqua 
<stat. theb. 2.647>	lapsus humo, pariterque manus distractus in ambas 
<stat. theb. 2.648>	orat et a iugulo nitentem sustinet hastam: 
<stat. theb. 2.649>	'parce per has stellis interlabentibus umbras, 
<stat. theb. 2.650>	per superos noctemque tuam; sine tristia Thebis
<stat. theb. 2.651>	nuntius acta feram uulgique per ora pauentis 
<stat. theb. 2.652>	contempto te rege canam: sic inrita nobis 
<stat. theb. 2.653>	tela cadant, nullique tuum penetrabile ferro 
<stat. theb. 2.654>	pectus, et optanti uictor reueharis amico.' 
<stat. theb. 2.655>	dixerat. ille nihil uultum mutatus 'inanes
<stat. theb. 2.656>	perdis' ait 'lacrimas; et tu (ni fallor) iniquo 
<stat. theb. 2.657>	pollicitus mea colla duci: nunc arma diemque 
<stat. theb. 2.658>	proice; quid timidae sequeris compendia uitae? 
<stat. theb. 2.659>	bella manent.' simul haec et crassum sanguine telum 
<stat. theb. 2.660>	iam redit; ille super dictis infensus amaris
<stat. theb. 2.661>	prosequitur uictos: 'non haec trieterica uobis 
<stat. theb. 2.662>	nox patrio de more uenit, non orgia Cadmi 
<stat. theb. 2.663>	cernitis aut auidas Bacchum scelerare parentes. 
<stat. theb. 2.664>	nebridas et fragiles thyrsos portare putastis 
<stat. theb. 2.665>	imbellem ad sonitum maribusque incognita ueris
<stat. theb. 2.666>	foeda Celaenaea committere proelia buxo? 
<stat. theb. 2.667>	hic aliae caedes, alius furor: ite sub umbras, 
<stat. theb. 2.668>	o timidi paucique!' haec intonat; ast tamen illi 
<stat. theb. 2.669>	membra negant, lassusque ferit praecordia sanguis. 
<stat. theb. 2.670>	iam sublata manus cassos defertur in ictus,
<stat. theb. 2.671>	tardatique gradus, clipeum nec sustinet umbo 
<stat. theb. 2.672>	mutatum spoliis; gelidus cadit imber anhelo 
<stat. theb. 2.673>	pectore, tum crines ardentiaque ora cruentis 
<stat. theb. 2.674>	roribus et taetra morientum aspergine manant: 
<stat. theb. 2.675>	ut leo, qui campis longe custode fugato
<stat. theb. 2.676>	Massylas depastus oues, ubi sanguine multo 
<stat. theb. 2.677>	luxuriata fames ceruixque et tabe grauatae 
<stat. theb. 2.678>	consedere iubae, mediis in caedibus astat 
<stat. theb. 2.679>	aeger, hians, uictusque cibis; nec iam amplius irae 
<stat. theb. 2.680>	crudescunt: tantum uacuis ferit aera malis
<stat. theb. 2.681>	molliaque eiecta delambit uellera lingua.
<stat. theb. 2.682>	ille etiam Thebas spoliis et sanguine plenus 
<stat. theb. 2.683>	isset et attonitis sese populoque ducique 
<stat. theb. 2.684>	ostentasset ouans, ni tu, Tritonia uirgo, 
<stat. theb. 2.685>	flagrantem multaque operis caligine plenum
<stat. theb. 2.686>	consilio dignata uirum: 'sate gente superbi 
<stat. theb. 2.687>	Oeneos, absentes cui dudum uincere Thebas 
<stat. theb. 2.688>	adnuimus, iam pone modum nimiumque secundis 
<stat. theb. 2.689>	parce deis: huic una fides optanda labori. 
<stat. theb. 2.690>	fortuna satis usus abi.' restabat acerbis
<stat. theb. 2.691>	funeribus socioque gregi non sponte superstes 
<stat. theb. 2.692>	Haemonides (ille haec praeuiderat, omina doctus 
<stat. theb. 2.693>	aeris et nulla deceptus ab alite) Maeon, 
<stat. theb. 2.694>	nec ueritus prohibere ducem, sed fata monentem 
<stat. theb. 2.695>	priuauere fide. uita miserandus inerti
<stat. theb. 2.696>	damnatur; trepido Tydeus inmitia mandat: 
<stat. theb. 2.697>	'quisquis es Aonidum, quem crastina munere nostro 
<stat. theb. 2.698>	manibus exemptum mediis Aurora uidebit, 
<stat. theb. 2.699>	haec iubeo perferre duci: cinge aggere portas, 
<stat. theb. 2.700>	tela noua, fragiles aeuo circum inspice muros,
<stat. theb. 2.701>	praecipue stipare uiros densasque memento 
<stat. theb. 2.702>	multiplicare acies! fumantem hunc aspice late 
<stat. theb. 2.703>	ense meo campum: tales in bella uenimus.'
<stat. theb. 2.704>	haec ait, et meritae pulchrum tibi, Pallas, honorem 
<stat. theb. 2.705>	sanguinea de strage parat, praedamque iacentem
<stat. theb. 2.706>	comportat gaudens ingentiaque acta recenset. 
<stat. theb. 2.707>	quercus erat tenerae iam longum oblita iuuentae 
<stat. theb. 2.708>	aggere camporum medio, quam plurimus ambit 
<stat. theb. 2.709>	frondibus incuruis et crudo robore cortex. 
<stat. theb. 2.710>	huic leues galeas perfossaque uulnere crebro
<stat. theb. 2.711>	inserit arma ferens, huic truncos ictibus enses 
<stat. theb. 2.712>	subligat et tractas membris spirantibus hastas. 
<stat. theb. 2.713>	corpora tunc atque arma simul cumulata superstans 
<stat. theb. 2.714>	incipit (oranti nox et iuga longa resultant): 
<stat. theb. 2.715>	'diua ferox, magni decus ingeniumque parentis,
<stat. theb. 2.716>	bellipotens, cui torua genis horrore decoro 
<stat. theb. 2.717>	cassis, et asperso crudescit sanguine Gorgon, 
<stat. theb. 2.718>	nec magis ardentes Mauors hastataque pugnae 
<stat. theb. 2.719>	impulerit Bellona tubas, huic adnue sacro, 
<stat. theb. 2.720>	seu Pandionio nostras inuisere caedes
<stat. theb. 2.721>	monte uenis, siue Aonia deuertis Itone 
<stat. theb. 2.722>	laeta choris, seu tu Libyco Tritone repexas 
<stat. theb. 2.723>	lota comas qua te biiugo temone frementem 
<stat. theb. 2.724>	intemeratarum uolucer rapit axis equarum: 
<stat. theb. 2.725>	nunc tibi fracta uirum spolia informesque dicamus
<stat. theb. 2.726>	exuuias. at si patriis Porthaonis aruis 
<stat. theb. 2.727>	inferar et reduci pateat mihi Martia Pleuron, 
<stat. theb. 2.728>	aurea tunc mediis urbis tibi templa dicabo 
<stat. theb. 2.729>	collibus, Ionias qua despectare procellas 
<stat. theb. 2.730>	dulce sit, et flauo tollens ubi uertice pontum
<stat. theb. 2.731>	turbidus obiectas Achelous Echinadas exit. 
<stat. theb. 2.732>	hic ego maiorum pugnas uultusque tremendos 
<stat. theb. 2.733>	magnanimum effingam regum, figamque superbis 
<stat. theb. 2.734>	arma tholis, quaeque ipse meo quaesita reuexi 
<stat. theb. 2.735>	sanguine, quaeque dabis captis, Tritonia, Thebis.
<stat. theb. 2.736>	centum ibi uirgineis uotae Calydonides aris 
<stat. theb. 2.737>	Actaeas tibi rite faces et ab arbore casta 
<stat. theb. 2.738>	nectent purpureas niueo discrimine uittas, 
<stat. theb. 2.739>	peruigilemque focis ignem longaeua sacerdos 
<stat. theb. 2.740>	nutriet, arcanum numquam spretura pudorem.
<stat. theb. 2.741>	tu bellis, tu pace feres de more frequentes 
<stat. theb. 2.742>	primitias operum, non indignante Diana.' 
<stat. theb. 2.743>	dixerat, et dulces iter instaurabat ad Argos.

<stat. theb. 3.1>	At non Aoniae moderator perfidus aulae
<stat. theb. 3.2>	nocte sub ancipiti, quamuis umentibus astris
<stat. theb. 3.3>	longus ad auroram superet labor, otia somni
<stat. theb. 3.4>	accipit; inuigilant animo scelerisque parati
<stat. theb. 3.5>	supplicium exercent curae; tum plurima uersat,
<stat. theb. 3.6>	pessimus in dubiis augur, timor. 'ei mihi' clamat,
<stat. theb. 3.7>	'unde morae?' (nam prona ratus facilemque tot armis
<stat. theb. 3.8>	Tydea, nec numero uirtutem animumque rependit)
<stat. theb. 3.9>	'num regio diuersa uiae? num missus ab Argis
<stat. theb. 3.10>	subsidio globus? an sceleris data fama per urbes
<stat. theb. 3.11>	finitimas? paucosne, pater Gradiue, manuue
<stat. theb. 3.12>	legimus indecores? at enim fortissimus illic
<stat. theb. 3.13>	et Chromis et Dorylas et nostris turribus aequi
<stat. theb. 3.14>	Thespiadae totos raperent mihi funditus Argos.
<stat. theb. 3.15>	nec tamen ille meis, reor, impenetrabilis armis
<stat. theb. 3.16>	aere gerens solidoque datos adamante lacertos
<stat. theb. 3.17>	uenerat; heu segnes, quorum labor haeret in uno,
<stat. theb. 3.18>	si conserta manus.' uario sic turbidus aestu
<stat. theb. 3.19>	angitur ac sese culpat super omnia, qui non
<stat. theb. 3.20>	orantem in mediis legatum coetibus ense
<stat. theb. 3.21>	perculerit foedasque palam satiauerit iras.
<stat. theb. 3.22>	iam pudet incepti, iam paenitet. ac uelut ille
<stat. theb. 3.23>	fluctibus Ioniis Calabrae datus arbiter alno
<stat. theb. 3.24>	nec rudis undarum (portus sed linquere amicos
<stat. theb. 3.25>	purior Olenii frustra gradus impulit astri),
<stat. theb. 3.26>	cum fragor hiberni subitus Iouis, omnia mundi
<stat. theb. 3.27>	claustra tonant multusque polos inclinat Orion,
<stat. theb. 3.28>	ipse quidem malit terras pugnatque reuerti,
<stat. theb. 3.29>	fert ingens a puppe Notus, tunc arte relicta
<stat. theb. 3.30>	ingemit et caecas sequitur iam nescius undas:
<stat. theb. 3.31>	talis Agenoreus ductor caeloque morantem
<stat. theb. 3.32>	Luciferum et seros maerentibus increpat ortus.
<stat. theb. 3.33>	ecce sub occiduas uersae iam Noctis habenas
<stat. theb. 3.34>	astrorumque obitus, ubi primum maxima Tethys
<stat. theb. 3.35>	impulit Eoo cunctantem Hyperiona ponto,
<stat. theb. 3.36>	ima flagellatis, signum lugubre malorum,
<stat. theb. 3.37>	ponderibus trepidauit humus, motusque Cithaeron
<stat. theb. 3.38>	antiquas dedit ire niues; tunc uisa leuari
<stat. theb. 3.39>	culmina septenaeque iugo concurrere portae.
<stat. theb. 3.40>	et prope sunt causae: gelido remeabat Eoo
<stat. theb. 3.41>	iratus fatis et tristis morte negata
<stat. theb. 3.42>	Haemonides; necdum ora patent, dubiusque notari
<stat. theb. 3.43>	signa dabat magnae longe manifesta ruinae
<stat. theb. 3.44>	planctuque et gemitu; lacrimas nam protinus omnes
<stat. theb. 3.45>	fuderat. haud aliter saltu deuertitur orbus
<stat. theb. 3.46>	pastor ab agrestum nocturna strage luporum,
<stat. theb. 3.47>	cuius erile pecus siluis inopinus abegit
<stat. theb. 3.48>	imber et hibernae uentosa cacumina lunae.
<stat. theb. 3.49>	luce patent caedes; domino perferre recentes
<stat. theb. 3.50>	ipse timet casus, haustaque informis harena
<stat. theb. 3.51>	questibus implet agros, stabulique silentia magni
<stat. theb. 3.52>	odit et amissos longo ciet ordine tauros.
<stat. theb. 3.53>	illum congestae portarum ad limina matres
<stat. theb. 3.54>	ut solum uidere (nefas!), nulla agmina circum
<stat. theb. 3.55>	magnanimosque duces, nil ausae quaerere tollunt
<stat. theb. 3.56>	clamorem, qualis bello supremus apertis
<stat. theb. 3.57>	urbibus, aut pelago iam descendente carina.
<stat. theb. 3.58>	ut primum inuisi cupido data copia regis:
<stat. theb. 3.59>	'hanc tibi de tanto donat ferus agmine Tydeus
<stat. theb. 3.60>	infelicem animam, siue haec sententia diuum,
<stat. theb. 3.61>	seu fortuna fuit, seu, quod pudet ira fateri,
<stat. theb. 3.62>	uis inuicta uiri. uix credo et nuntius: omnes
<stat. theb. 3.63>	procubuere, omnes. noctis uaga lumina testor
<stat. theb. 3.64>	et socium manes et te, mala protinus ales,
<stat. theb. 3.65>	qua redeo, non hanc lacrimis meruisse nec astu
<stat. theb. 3.66>	crudelem ueniam atque inhonorae munera lucis;
<stat. theb. 3.67>	sed mihi iussa deum placitoque ignara moueri
<stat. theb. 3.68>	Atropos atque olim non haec data ianua leti
<stat. theb. 3.69>	eripuere necem. iamque ut mihi prodiga uitae
<stat. theb. 3.70>	pectora et extremam nihil horrescentia mortem
<stat. theb. 3.71>	aspicias: bellum infandum ominibusque negatam
<stat. theb. 3.72>	mouisti, funeste, aciem, dum pellere leges
<stat. theb. 3.73>	et consanguineo gliscis regnare superbus
<stat. theb. 3.74>	exule; te series orbarum excisa domorum
<stat. theb. 3.75>	planctibus adsiduis, te diro horrore uolantes
<stat. theb. 3.76>	quinquaginta animae circum noctesque diesque
<stat. theb. 3.77>	adsilient, neque enim ipse moror.' iam mouerat iras
<stat. theb. 3.78>	rex ferus, et tristes ignescunt sanguine uultus.
<stat. theb. 3.79>	inde ultro Phlegyas et non cunctator iniqui
<stat. theb. 3.80>	Labdacus (hos regni ferrum penes) ire manuque
<stat. theb. 3.81>	proturbare parant. sed iam nudauerat ensem
<stat. theb. 3.82>	magnanimus uates, et nunc trucis ora tyranni,
<stat. theb. 3.83>	nunc ferrum aspectans: 'numquam tibi sanguinis huius
<stat. theb. 3.84>	ius erit aut magno feries imperdita Tydeo
<stat. theb. 3.85>	pectora; uado equidem exultans ereptaque fata
<stat. theb. 3.86>	insequor et comites feror expectatus ad umbras.
<stat. theb. 3.87>	te superis fratrique++' et iam media orsa loquentis
<stat. theb. 3.88>	absciderat plenum capulo latus; ille dolori
<stat. theb. 3.89>	pugnat et ingentem nisu duplicatus in ictum
<stat. theb. 3.90>	corruit, extremisque animae singultibus errans
<stat. theb. 3.91>	alternus nunc ore uenit, nunc uulnere sanguis.
<stat. theb. 3.92>	excussae procerum mentes, turbataque mussant
<stat. theb. 3.93>	concilia; ast illum coniunx fidique parentes
<stat. theb. 3.94>	seruantem uultus et toruum in morte peracta,
<stat. theb. 3.95>	non longum reducem laetati, in tecta ferebant
<stat. theb. 3.96>	sed ducis infandi rabidae non hactenus irae
<stat. theb. 3.97>	stare queunt; uetat igne rapi, pacemque sepulcri
<stat. theb. 3.98>	impius ignaris nequiquam manibus arcet.
<stat. theb. 3.99>	tu tamen egregius fati mentisque nec umquam
<stat. theb. 3.100>	(sic dignum est) passure situm, qui comminus ausus 
<stat. theb. 3.101>	uadere contemptum reges, quaque ampla ueniret
<stat. theb. 3.102>	libertas, sancire uiam: quo carmine dignam,
<stat. theb. 3.103>	quo satis ore tuis famam uirtutibus addam,
<stat. theb. 3.104>	augur amate deis? non te caelestia frustra
<stat. theb. 3.105>	edocuit lauruque sua dignatus Apollo est,
<stat. theb. 3.105a>	. . .
<stat. theb. 3.106>	et nemorum Dodona parens Cirrhaeaque uirgo
<stat. theb. 3.107>	audebit tacito populos suspendere Phoebo.
<stat. theb. 3.108>	nunc quoque Tartareo multum diuisus Auerno
<stat. theb. 3.109>	Elysias, i, carpe plagas, ubi manibus axis
<stat. theb. 3.110>	inuius Ogygiis nec sontis iniqua tyranni
<stat. theb. 3.111>	iussa ualent; durant habitus et membra cruentis
<stat. theb. 3.112>	inuiolata feris, nudoque sub axe iacentem
<stat. theb. 3.113>	et nemus et tristis uolucrum reuerentia seruat.
<stat. theb. 3.114>	at nuptae exanimes puerique aegrique parentes
<stat. theb. 3.115>	moenibus effusi per plana, per auia, passim
<stat. theb. 3.116>	quisque suas auidi ad lacrimas, miserabile, currunt,
<stat. theb. 3.117>	certamen, quos densa gradu comitantur euntes
<stat. theb. 3.118>	milia solandi studio, pars uisere flagrant
<stat. theb. 3.119>	unius acta uiri et tantos in nocte labores:
<stat. theb. 3.120>	feruet iter gemitu et plangoribus arua reclamant.
<stat. theb. 3.121>	ut uero infames scopulos siluamque nefandam
<stat. theb. 3.122>	peruentum, ceu nulla prius lamenta nec atri
<stat. theb. 3.123>	manassent imbres, sic ore miserrimus uno
<stat. theb. 3.124>	exoritur fragor, aspectuque accensa cruento
<stat. theb. 3.125>	turba furit: stat sanguineo discissus amictu
<stat. theb. 3.126>	Luctus atrox caesoque inuitat pectore matres.
<stat. theb. 3.127>	scrutantur galeas frigentum inuentaque monstrant
<stat. theb. 3.128>	corpora, prociduae super externosque suosque.
<stat. theb. 3.129>	hae pressant in tabe comas, hae lumina signant
<stat. theb. 3.130>	uulneraque alta rigant lacrimis, pars spicula dextra
<stat. theb. 3.131>	nequiquam parcente trahunt, pars molliter aptant
<stat. theb. 3.132>	bracchia trunca loco et ceruicibus ora reponunt.
<stat. theb. 3.133>	at uaga per dumos uacuique in puluere campi
<stat. theb. 3.134>	magna parens iuuenum, gemini nunc funeris, Ide
<stat. theb. 3.135>	squalentem sublata comam liuentiaque ora
<stat. theb. 3.136>	ungue premens (nec iam infelix miserandaque, uerum
<stat. theb. 3.137>	terror inest lacrimis), per et arma et corpora passim
<stat. theb. 3.138>	canitiem impexam dira tellure uolutans
<stat. theb. 3.139>	quaerit inops natos omnique in corpore plangit.
<stat. theb. 3.140>	Thessalis haud aliter bello gauisa recenti,
<stat. theb. 3.141>	cui gentile nefas hominem renouare canendo,
<stat. theb. 3.142>	multifida attollens antiqua lumina cedro
<stat. theb. 3.143>	nocte subit campos uersatque in sanguine functum
<stat. theb. 3.144>	uulgus et explorat manes, cui plurima busto
<stat. theb. 3.145>	imperet ad superos: animarum maesta queruntur
<stat. theb. 3.146>	concilia, et nigri pater indignatur Auerni.
<stat. theb. 3.147>	illi in secessu pariter sub rupe iacebant
<stat. theb. 3.148>	felices, quos una dies, manus abstulit una,
<stat. theb. 3.149>	peruia uulneribus media trabe pectora nexi.
<stat. theb. 3.150>	ut uidit lacrimisque oculi patuere profusis:
<stat. theb. 3.151>	'hosne ego complexus genetrix, haec oscula, nati,
<stat. theb. 3.152>	uestra tuor? sic uos extremo in fine ligauit
<stat. theb. 3.153>	ingenium crudele necis? quae uulnera tractem,
<stat. theb. 3.154>	quae prius ora premam? uosne illa potentia matris,
<stat. theb. 3.155>	uos uteri fortuna mei, qua tangere diuos
<stat. theb. 3.156>	rebar et Ogygias titulis anteire parentes?
<stat. theb. 3.157>	at quanto melius dextraque in sorte iugatae,
<stat. theb. 3.158>	quis steriles thalami nulloque ululata dolore
<stat. theb. 3.159>	respexit Lucina domum! mihi quippe malorum
<stat. theb. 3.160>	causa labor; sed nec bellorum in luce patenti 
<stat. theb. 3.161>	conspicui fatis aeternaque gentibus ausi
<stat. theb. 3.162>	quaesistis miserae uulnus memorabile matri,
<stat. theb. 3.163>	sed mortem obscuram ~numerosaque funera passi,~
<stat. theb. 3.164>	heu quantus furto cruor et sine laude iacetis!
<stat. theb. 3.165>	quin ego non dextras miseris complexibus ausim
<stat. theb. 3.166>	diuidere et tanti consortia rumpere leti:
<stat. theb. 3.167>	ite diu fratres indiscretique supremis
<stat. theb. 3.168>	ignibus et caros urna confundite manes!'
<stat. theb. 3.169>	nec minus interea digesta strage suorum
<stat. theb. 3.170>	hic Cthonium coniunx, hic mater Penthea clamat
<stat. theb. 3.171>	Astyoche, puerique rudes, tua, Phaedime, proles,
<stat. theb. 3.172>	amissum didicere patrem, Marpessaque pactum
<stat. theb. 3.173>	Phyllea, sanguineumque lauant Acamanta sorores.
<stat. theb. 3.174>	tunc ferro retegunt siluas collisque propinqui
<stat. theb. 3.175>	annosum truncant apicem, qui conscius actis
<stat. theb. 3.176>	noctis et inspexit gemitus; ibi grandior aeuo
<stat. theb. 3.177>	ante rogos, dum quisque suo nequit igne reuelli,
<stat. theb. 3.178>	concilium infaustum dictis mulcebat Aletes:
<stat. theb. 3.179>	'saepe quidem infelix uarioque exercita ludo
<stat. theb. 3.180>	fatorum gens nostra fuit, Sidonius ex quo
<stat. theb. 3.181>	hospes in Aonios iecit sata ferrea sulcos,
<stat. theb. 3.182>	unde noui fetus et formidata colonis
<stat. theb. 3.183>	arua suis. sed nec ueteris cum regia Cadmi
<stat. theb. 3.184>	fulmineum in cinerem monitis Iunonis iniquae
<stat. theb. 3.185>	consedit, neque funerea cum laude potitus
<stat. theb. 3.186>	infelix Athamas trepido de monte ueniret,
<stat. theb. 3.187>	semianimem heu laeto referens clamore Learchum,
<stat. theb. 3.188>	hic gemitus Thebis, nec tempore clarius illo
<stat. theb. 3.189>	Phoenissae sonuere domus, cum lassa furorem
<stat. theb. 3.190>	uicit et ad comitum lacrimas expauit Agaue.
<stat. theb. 3.191>	una dies similis fato specieque malorum
<stat. theb. 3.192>	aequa fuit, qua magniloquos luit impia flatus
<stat. theb. 3.193>	Tantalis, innumeris cum circumfusa ruinis
<stat. theb. 3.194>	corpora tot raperet terra, tot quaereret ignes.
<stat. theb. 3.195>	talis erat uulgi status, et sic urbe relicta
<stat. theb. 3.196>	primaeuique senesque et longo examine matres
<stat. theb. 3.197>	inuidiam planxere deis miseroque tumultu
<stat. theb. 3.198>	bina per ingentes stipabant funera portas.
<stat. theb. 3.199>	meque ipsum memini (necdum apta doloribus aetas)
<stat. theb. 3.200>	flesse tamen gemituque meos aequasse parentes
<stat. theb. 3.201>	illa tamen superi. nec quod tibi, Delia, castos
<stat. theb. 3.202>	prolapsum fontes specula temerare profana
<stat. theb. 3.203>	heu dominum insani nihil agnouere Molossi,
<stat. theb. 3.204>	deflerim magis, aut uerso quod sanguine fluxit
<stat. theb. 3.205>	in subitos regina lacus: sic dura Sororum
<stat. theb. 3.206>	pensa dabant uisumque Ioui. nunc regis iniqui
<stat. theb. 3.207>	ob noxam inmeritos patriae tot culmina ciues
<stat. theb. 3.208>	exuimus, nec adhuc calcati foederis Argos
<stat. theb. 3.209>	fama subit, et iam bellorum extrema dolemus.
<stat. theb. 3.210>	quantus equis quantusque uiris in puluere crasso
<stat. theb. 3.211>	sudor! io quanti crudele rubebitis amnes!
<stat. theb. 3.212>	uiderit haec bello uiridis manus: ast ego doner
<stat. theb. 3.213>	dum licet igne meo terraque insternar auita!'
<stat. theb. 3.214>	haec senior, multumque nefas Eteoclis aceruat
<stat. theb. 3.215>	crudelem infandumque uocans poenasque daturum.
<stat. theb. 3.216>	unde ea libertas? iuxta illi finis et aetas
<stat. theb. 3.217>	tota retro, seraeque decus uelit addere morti.
<stat. theb. 3.218>	haec sator astrorum iamdudum e uertice mundi
<stat. theb. 3.219>	prospectans primoque imbutas sanguine gentes
<stat. theb. 3.220>	Gradiuum acciri propere iubet. ille furentes
<stat. theb. 3.221>	Bistonas et Geticas populatus caedibus urbes
<stat. theb. 3.222>	turbidus aetherias currus urguebat ad arces,
<stat. theb. 3.223>	fulmine cristatum galeae iubar armaque in auro
<stat. theb. 3.224>	tristia, terrificis monstrorum animata figuris,
<stat. theb. 3.225>	incutiens: tonat axe polus clipeique cruenta 
<stat. theb. 3.226>	lux rubet, et solem longe ferit aemulus orbis.
<stat. theb. 3.227>	hunc ubi Sarmaticos etiamnum efflare labores
<stat. theb. 3.228>	Iuppiter et tota perfusum pectora belli
<stat. theb. 3.229>	tempestate uidet: 'talis mihi, nate, per Argos,
<stat. theb. 3.230>	talis abi, sic ense madens, hac nubilus ira.
<stat. theb. 3.231>	exturbent resides frenos et cuncta perosi
<stat. theb. 3.232>	te cupiant, tibi praecipites animasque manusque
<stat. theb. 3.233>	deuoueant; rape cunctantes et foedera turba,
<stat. theb. 3.234>	cui dedimus; tibi fas ipsos incendere bello
<stat. theb. 3.235>	caelicolas pacemque meam. iam semina pugnae
<stat. theb. 3.236>	ipse dedi: remeat portans inmania Tydeus
<stat. theb. 3.237>	ausa, ducis scelus et, turpis primordia belli,
<stat. theb. 3.238>	insidias fraudesque, suis quas ultus in armis.
<stat. theb. 3.239>	adde fidem. uos, o superi, meus ordine sanguis,
<stat. theb. 3.240>	ne pugnare odiis, neu me temptare precando
<stat. theb. 3.241>	certetis; sic Fata mihi nigraeque Sororum
<stat. theb. 3.242>	iurauere colus: manet haec ab origine mundi
<stat. theb. 3.243>	fixa dies bello, populique in proelia nati.
<stat. theb. 3.244>	quodni me ueterum poenas sancire malorum
<stat. theb. 3.245>	gentibus et diros sinitis punire nepotes
<stat. theb. 3.246>	(arcem hanc aeternam mentisque sacraria nostrae
<stat. theb. 3.247>	testor et Elysios, etiam mihi numina, fontes)
<stat. theb. 3.248>	ipse manu Thebas correptaque moenia fundo
<stat. theb. 3.249>	excutiam uersasque solo super Inacha tecta
<stat. theb. 3.250>	effundam turres aut stagna in caerula uerram
<stat. theb. 3.251>	imbre superiecto, licet ipsa in turbine rerum
<stat. theb. 3.252>	Iuno suos colles templumque amplexa laboret.'
<stat. theb. 3.253>	dixit, et attoniti iussis; mortalia credas
<stat. theb. 3.254>	pectora, sic cuncti uocemque animosque tenebant:
<stat. theb. 3.255>	non secus ac longa uentorum pace solutum 
<stat. theb. 3.256>	aequor et imbelli recubant ubi litora somno,
<stat. theb. 3.257>	siluarumque comas et abacto flamine nubes
<stat. theb. 3.258>	mulcet iners aestas; tunc stagna lacusque sonori
<stat. theb. 3.259>	detumuere, tacent exusti solibus amnes.
<stat. theb. 3.260>	gaudet ouans iussis et adhuc temone calenti
<stat. theb. 3.261>	feruidus in laeuum torsit Gradiuus habenas.
<stat. theb. 3.262>	iamque iter extremum caelique abrupta tenebat,
<stat. theb. 3.263>	cum Venus ante ipsos nulla formidine gressum
<stat. theb. 3.264>	figit equos; cessere retro iam iamque rigentes
<stat. theb. 3.265>	suppliciter posuere iubas. tunc pectora summo
<stat. theb. 3.266>	adclinata iugo uultumque obliqua madentem
<stat. theb. 3.267>	incipit (interea dominae uestigia iuxta
<stat. theb. 3.268>	spumantem proni mandunt adamanta iugales):
<stat. theb. 3.269>	'bella etiam in Thebas, socer o pulcherrime, bella
<stat. theb. 3.270>	ipse paras ferroque tuos abolere nepotes?
<stat. theb. 3.271>	nec genus Harmoniae nec te conubia caelo
<stat. theb. 3.272>	festa nec hae quicquam lacrimae, furibunde, morantur?
<stat. theb. 3.273>	criminis haec merces? hoc fama pudorque relictus,
<stat. theb. 3.274>	hoc mihi Lemniacae de te meruere catenae?
<stat. theb. 3.275>	perge libens; at non eadem Volcania nobis
<stat. theb. 3.276>	obsequia, et laesi seruit tamen ira mariti!
<stat. theb. 3.277>	illum ego perpetuis mihi desudare caminis
<stat. theb. 3.278>	si iubeam uigilesque operi transmittere noctes,
<stat. theb. 3.279>	gaudeat ornatusque nouos ipsique laboret
<stat. theb. 3.280>	arma tibi; tu++sed scopulos et aena precando
<stat. theb. 3.281>	flectere corda paro; solum hoc tamen anxia, solum
<stat. theb. 3.282>	obtestor, quid me Tyrio sociare marito
<stat. theb. 3.283>	progeniem caram infaustisque dabas hymenaeis?
<stat. theb. 3.284>	dum fore praeclaros armis et uiuida rebus
<stat. theb. 3.285>	pectora uipereo Tyrios de sanguine inactas
<stat. theb. 3.286>	demissumque Iouis serie genus, a! mea quanto
<stat. theb. 3.287>	Sithonia mallem nupsisset uirgo sub Arcto
<stat. theb. 3.288>	trans Borean Thracasque tuos! indigna parumne
<stat. theb. 3.289>	pertulimus, diuae Veneris quod filia longum
<stat. theb. 3.290>	reptat et Illyricas deiectat uirus in herbas? 
<stat. theb. 3.291>	nunc gentem inmeritam++' lacrimas non pertulit ultra
<stat. theb. 3.292>	Bellipotens; hastam laeua transumit et alto
<stat. theb. 3.293>	(haud mora) desiluit curru clipeoque receptam
<stat. theb. 3.294>	laedit in amplexu dictisque ita mulcet amicis:
<stat. theb. 3.295>	'o mihi bellorum requies et sacra uoluptas
<stat. theb. 3.296>	unaque pax animo; soli cui tanta potestas
<stat. theb. 3.297>	diuorumque hominumque meis occurrere telis
<stat. theb. 3.298>	impune et media quamuis in caede frementes
<stat. theb. 3.299>	hos adsistere equos, hunc ensem auellere dextrae:
<stat. theb. 3.300>	nec mihi Sidonii genialia foedera Cadmi
<stat. theb. 3.301>	nec tua cara fides (ne falsa incessere gaude!)
<stat. theb. 3.302>	exciderunt: prius in patrui deus infera mergar
<stat. theb. 3.303>	stagna et pallentes agar exarmatus ad umbras.
<stat. theb. 3.304>	sed nunc fatorum monitus mentemque supremi
<stat. theb. 3.305>	iussus obire patris (neque enim Vulcania tali
<stat. theb. 3.306>	imperio manus apta legi), quo pectore contra
<stat. theb. 3.307>	ire Iouem dictasque parem contemnere leges,
<stat. theb. 3.308>	cui modo (pro uires!) terras caelumque fretumque
<stat. theb. 3.309>	attremere oranti tantosque ex ordine uidi
<stat. theb. 3.310>	delituisse deos? sed ne mihi corde supremos
<stat. theb. 3.311>	concipe, cara, metus: quando haec mutare potestas
<stat. theb. 3.312>	nulla datur, cum iam Tyriis sub moenibus ambae
<stat. theb. 3.313>	bellabunt gentes, adero et socia arma iuuabo.
<stat. theb. 3.314>	tunc me sanguineo late deferuere campo
<stat. theb. 3.315>	res super Argolicas haud sic deiecta uidebis;
<stat. theb. 3.316>	hoc mihi ius, nec fata uetant.' sic orsus aperto
<stat. theb. 3.317>	flagrantes inmisit equos. non ocius alti
<stat. theb. 3.318>	in terras cadit ira Iouis, si quando niualem
<stat. theb. 3.319>	Othryn et Arctoae gelidum caput institit Ossae
<stat. theb. 3.320>	armauitque in nube manum: uolat ignea moles
<stat. theb. 3.321>	saeua dei mandata ferens, caelumque trisulca
<stat. theb. 3.322>	territat omne coma iamdudum aut ditibus agris
<stat. theb. 3.323>	signa dare aut ponto miseros inuoluere nautas.
<stat. theb. 3.324>	iamque remensus iter fesso Danaeia Tydeus
<stat. theb. 3.325>	arua gradu uiridisque legit deuexa Prosymnae
<stat. theb. 3.326>	terribilis uisu: stant fulti puluere crines,
<stat. theb. 3.327>	squalidus ex umeris cadit alta in uulnera sudor,
<stat. theb. 3.328>	insomnesque oculos rubor excitat, oraque retro
<stat. theb. 3.329>	sorbet anhela sitis; mens altum spirat honorem
<stat. theb. 3.330>	conscia factorum. sic nota in pascua taurus
<stat. theb. 3.331>	bellator redit, aduerso cui colla suoque
<stat. theb. 3.332>	sanguine proscissisque natant palearibus armi;
<stat. theb. 3.333>	tunc quoque lassa tumet uirtus multumque superbit
<stat. theb. 3.334>	pectore despecto; uacua iacet hostis harena
<stat. theb. 3.335>	turpe gemens crudosque uetat sentire dolores.
<stat. theb. 3.336>	talis erat; medias etiam non destitit urbes,
<stat. theb. 3.337>	quidquid et Asopon ueteresque interiacet Argos,
<stat. theb. 3.338>	inflammare odiis, multumque et ubique retexens
<stat. theb. 3.339>	legatum sese Graia de gente petendis
<stat. theb. 3.340>	isse super regnis profugi Polynicis, at inde
<stat. theb. 3.341>	uim, noctem, scelus, arma, dolos, ea foedera passum
<stat. theb. 3.342>	regis Echionii, fratri sua iura negari.
<stat. theb. 3.343>	prona fides populis; deus omnia credere suadet
<stat. theb. 3.344>	Armipotens, geminatque acceptos Fama pauores.
<stat. theb. 3.345>	utque introgressus portas (et forte uerendos
<stat. theb. 3.346>	concilio pater ipse duces cogebat Adrastus)
<stat. theb. 3.347>	improuisus adest, iam illinc a postibus aulae
<stat. theb. 3.348>	uociferans: 'arma, arma uiri, tuque optime Lernae
<stat. theb. 3.349>	ductor, magnanimum si quis tibi sanguis auorum,
<stat. theb. 3.350>	arma para! nusquam pietas, non gentibus aequum
<stat. theb. 3.351>	fas aut cura Iouis; melius legatus adissem
<stat. theb. 3.352>	Sauromatas rabidos seruatoremque cruentum
<stat. theb. 3.353>	Bebrycii nemoris. nec iussa incuso pigetue
<stat. theb. 3.354>	officii: iuuat isse, iuuat, Thebasque nocentes
<stat. theb. 3.355>	explorasse manu; bello me, credite, bello, 
<stat. theb. 3.356>	ceu turrem ualidam aut artam compagibus urbem,
<stat. theb. 3.357>	delecti insidiis instructique omnibus armis
<stat. theb. 3.358>	nocte doloque uiri nudum ignarumque locorum
<stat. theb. 3.359>	nequiquam clausere; iacent in sanguine mixti
<stat. theb. 3.360>	ante urbem uacuam. nunc o nunc tempus in hostes,
<stat. theb. 3.361>	dum trepidi exanguesque metu, dum funera portant,
<stat. theb. 3.362>	nunc, socer, haec dum non manus excidit; ipse ego fessus
<stat. theb. 3.363>	quinquaginta illis heroum inmanibus umbris
<stat. theb. 3.364>	uulneraque ista ferens putri insiccata cruore
<stat. theb. 3.365>	protinus ire peto!' trepidi de sedibus astant
<stat. theb. 3.366>	Inachidae, cunctisque prior Cadmeius heros
<stat. theb. 3.367>	accurrit uultum deiectus et 'o ego diuis
<stat. theb. 3.368>	inuisus uitaeque nocens haec uulnera cerno
<stat. theb. 3.369>	integer? hosne mihi reditus, germane, parabas?
<stat. theb. 3.370>	in me haec tela dabas! pro uitae foeda cupido!
<stat. theb. 3.371>	infelix, facinus fratri tam grande negaui.
<stat. theb. 3.372>	et nunc uestra quidem maneant in pace quieta
<stat. theb. 3.373>	moenia, nec uobis tanti sim causa tumultus
<stat. theb. 3.374>	hospes adhuc. scio (nec me adeo res dextra leuauit)
<stat. theb. 3.375>	quam durum natis, thalamo quam triste reuelli,
<stat. theb. 3.376>	quam patria; non me ullius domus anxia culpet
<stat. theb. 3.377>	respectentue truces obliquo limine matres.
<stat. theb. 3.378>	ibo libens certusque mori, licet optima coniunx
<stat. theb. 3.379>	auditusque iterum reuocet socer; hunc ego Thebis,
<stat. theb. 3.380>	hunc, germane, tibi iugulum et tibi, maxime Tydeu,
<stat. theb. 3.381>	debeo.' sic uariis pertemptat pectora dictis
<stat. theb. 3.382>	obliquatque preces. commotae questibus irae
<stat. theb. 3.383>	et mixtus lacrimis caluit dolor; omnibus ultro
<stat. theb. 3.384>	non iuuenum modo, sed gelidis et inertibus aeuo
<stat. theb. 3.385>	pectoribus mens una subit, uiduare penates,
<stat. theb. 3.386>	finitimas adhibere manus, iamque ire. sed altus
<stat. theb. 3.387>	consiliis pater imperiique haud flectere molem
<stat. theb. 3.388>	inscius: 'ista quidem superis curaeque medenda
<stat. theb. 3.389>	linquite, quaeso, meae: nec te germanus inulto
<stat. theb. 3.390>	sceptra geret, neque nos auidi promittere bellum.
<stat. theb. 3.391>	at nunc egregium tantoque in sanguine ouantem
<stat. theb. 3.392>	excipite Oeniden, animosaque pectora laxet
<stat. theb. 3.393>	sera quies: nobis dolor haud rationis egebit.'
<stat. theb. 3.394>	turbati extemplo comites et pallida coniunx
<stat. theb. 3.395>	Tydea circum omnes fessum bellique uiaeque
<stat. theb. 3.396>	stipantur. laetus mediis in sedibus aulae
<stat. theb. 3.397>	constitit, ingentique exceptus terga columna,
<stat. theb. 3.398>	uulnera dum lymphis Epidaurius eluit Idmon
<stat. theb. 3.399>	(nunc uelox ferro, nunc ille tepentibus herbis
<stat. theb. 3.400>	mitior), ipse alta seductus mente renarrat
<stat. theb. 3.401>	principia irarum, quaeque orsus uterque uicissim,
<stat. theb. 3.402>	quis locus insidiis, tacito quae tempora bello,
<stat. theb. 3.403>	qui contra quantique duces, ubi maximus illi
<stat. theb. 3.404>	sudor, et indicio seruatum Maeona tristi
<stat. theb. 3.405>	exponit. cui fida manus proceresque socerque
<stat. theb. 3.406>	astupet oranti, Tyriusque incenditur exul.
<stat. theb. 3.407>	soluerat Hesperii deuexo margine ponti
<stat. theb. 3.408>	flagrantes Sol pronus equos rutilamque lauabat
<stat. theb. 3.409>	Oceani sub fonte comam, cui turba profundi
<stat. theb. 3.410>	Nereos et rapidis accurrunt passibus Horae,
<stat. theb. 3.411>	frenaque et auratae textum sublime coronae
<stat. theb. 3.412>	deripiunt, laxant calidis umentia loris
<stat. theb. 3.413>	pectora; pars meritos uertunt ad molle iugales
<stat. theb. 3.414>	gramen et erecto currum temone supinant.
<stat. theb. 3.415>	Nox subiit curasque hominum motusque ferarum
<stat. theb. 3.416>	composuit nigroque polos inuoluit amictu,
<stat. theb. 3.417>	illa quidem cunctis, sed non tibi mitis, Adraste,
<stat. theb. 3.418>	Labdacioque duci: nam Tydea largus habebat
<stat. theb. 3.419>	perfusum magna uirtutis imagine somnus.
<stat. theb. 3.420>	et iam noctiuagas inter deus armifer umbras
<stat. theb. 3.421>	desuper Arcadiae fines Nemeaeaque rura
<stat. theb. 3.422>	Taenariumque cacumen Apollineasque Therapnas
<stat. theb. 3.423>	armorum tonitru ferit et trepidantia corda
<stat. theb. 3.424>	implet amore sui. comunt Furor Iraque cristas,
<stat. theb. 3.425>	frena ministrat equis Pauor armiger. at uigil omni
<stat. theb. 3.426>	Fama sono uanos rerum succincta tumultus
<stat. theb. 3.427>	anteuolat currum flatuque impulsa gementum
<stat. theb. 3.428>	alipedum trepidas denso cum murmure plumas
<stat. theb. 3.429>	excutit: urguet enim stimulis auriga cruentis
<stat. theb. 3.430>	facta, infecta loqui, curruque infestus ab alto
<stat. theb. 3.431>	terga comasque deae Scythica pater increpat hasta.
<stat. theb. 3.432>	qualis ubi Aeolio dimissos carcere Ventos
<stat. theb. 3.433>	dux prae se Neptunus agit magnoque uolentes
<stat. theb. 3.434>	incitat Aegaeo; tristis comitatus eunti
<stat. theb. 3.435>	circum lora fremunt Nimbique Hiemesque profundae
<stat. theb. 3.436>	Nubilaque et uulso terrarum sordida fundo
<stat. theb. 3.437>	Tempestas: dubiae motis radicibus obstant
<stat. theb. 3.438>	Cyclades, ipsa tua Mycono Gyaroque reuelli,
<stat. theb. 3.439>	Dele, times magnique fidem testaris alumni.
<stat. theb. 3.440>	septima iam nitidum terris Aurora deisque
<stat. theb. 3.441>	purpureo uehit ore diem, Perseius heros
<stat. theb. 3.442>	cum primum arcana senior sese extulit aula,
<stat. theb. 3.443>	multa super bello generisque tumentibus amens
<stat. theb. 3.444>	incertusque animi, daret armis iura nouosque
<stat. theb. 3.445>	gentibus incuteret stimulos, an frena teneret
<stat. theb. 3.446>	irarum et motos capulis adstringeret enses.
<stat. theb. 3.447>	hinc pacis tranquilla mouent, atque inde pudori
<stat. theb. 3.448>	foeda quies, flectique noua dulcedine pugnae
<stat. theb. 3.449>	difficiles populi; dubio sententia tandem
<stat. theb. 3.450>	sera placet, uatum mentes ac prouida ueri
<stat. theb. 3.451>	sacra mouere deum. sollers tibi cura futuri,
<stat. theb. 3.452>	Amphiarae, datur, iuxtaque Amythaone cretus
<stat. theb. 3.453>	iam senior (sed mente uiret Phoeboque) Melampus
<stat. theb. 3.454>	adsociat passus: dubium cui pronus Apollo
<stat. theb. 3.455>	oraque Cirrhaea satiarit largius unda.
<stat. theb. 3.456>	principio fibris pecudumque in sanguine diuos
<stat. theb. 3.457>	explorant; iam tum pauidis maculosa bidentum
<stat. theb. 3.458>	corda negant diraque nefas minitantia uena.
<stat. theb. 3.459>	ire tamen uacuoque sedet petere omina caelo.
<stat. theb. 3.460>	mons erat audaci seductus in aethera dorso
<stat. theb. 3.461>	(nomine Lernaei memorant Aphesanta coloni)
<stat. theb. 3.462>	gentibus Argolicis olim sacer; inde ferebant
<stat. theb. 3.463>	nubila suspenso celerem temerasse uolatu
<stat. theb. 3.464>	Persea, cum raptos pueri perterrita mater
<stat. theb. 3.465>	prospexit de rupe gradus ac paene secuta est.
<stat. theb. 3.466>	hoc gemini uates sanctam canentis oliuae
<stat. theb. 3.467>	fronde comam et niueis ornati tempora uittis
<stat. theb. 3.468>	euadunt pariter, madidos ubi lucidus agros
<stat. theb. 3.469>	ortus et algentes laxauit sole pruinas.
<stat. theb. 3.470>	ac prior Oeclides solitum prece numen amicat:
<stat. theb. 3.471>	'Iuppiter omnipotens (nam te pernicibus alis
<stat. theb. 3.472>	addere consilium uolucresque implere futuri
<stat. theb. 3.473>	ominaque et causas caelo deferre latentes
<stat. theb. 3.474>	accipimus), non Cirrha deum promiserit antro
<stat. theb. 3.475>	certius, aut frondes lucis quas fama Molossis
<stat. theb. 3.476>	Chaonias sonuisse tibi, licet aridus Hammon
<stat. theb. 3.477>	inuideat Lyciaeque parent contendere sortes
<stat. theb. 3.478>	Niliacumque pecus patrioque aequalis honori
<stat. theb. 3.479>	Branchus et undosae qui rusticus accola Pisae
<stat. theb. 3.480>	Pana Lycaonia nocturnum exaudit in umbra:
<stat. theb. 3.481>	ditior ille animi, cui tu, Dictaee, secundas
<stat. theb. 3.482>	impuleris manifestus aues. mirum unde, sed olim
<stat. theb. 3.483>	hic honor alitibus, superae seu conditor aulae
<stat. theb. 3.484>	sic dedit effusum chaos in noua semina texens,
<stat. theb. 3.485>	seu quia mutatae nostraque ab origine uersis
<stat. theb. 3.486>	corporibus subiere notos, seu purior axis
<stat. theb. 3.487>	amotumque nefas et rarum insistere terris
<stat. theb. 3.488>	uera docent: tibi, summe sator terraeque deumque,
<stat. theb. 3.489>	scire licet: nos Argolicae primordia pugnae
<stat. theb. 3.490>	uenturumque sinas caelo praenosse laborem.
<stat. theb. 3.491>	si datur et duris sedet haec sententia Parcis
<stat. theb. 3.492>	soluere Echionias Lernaea cuspide portas,
<stat. theb. 3.493>	signa feras laeuusque tones; tunc omnis in astris
<stat. theb. 3.494>	consonet arcana uolucris bona murmura lingua.
<stat. theb. 3.495>	si prohibes, hic necte moras dextrisque profundum
<stat. theb. 3.496>	alitibus praetexe diem.' sic fatus et alto
<stat. theb. 3.497>	membra locat scopulo; tunc plura ignotaque iungit
<stat. theb. 3.498>	numina et inmensi fruitur caligine mundi.
<stat. theb. 3.499>	postquam rite diu partiti sidera, cunctas
<stat. theb. 3.500>	perlegere animis oculisque sequacibus auras,
<stat. theb. 3.501>	tunc Amythaonius longo post tempore uates:
<stat. theb. 3.502>	'nonne sub excelso spirantis limite caeli,
<stat. theb. 3.503>	Amphiarae, uides, cursus ut nulla serenos
<stat. theb. 3.504>	ales agat liquidoque polum complexa meatu
<stat. theb. 3.505>	pendeat aut fugiens placabile clanxerit omen?
<stat. theb. 3.506>	non comes obscurus tripodum, non fulminis ardens
<stat. theb. 3.507>	uector adest, flauaeque sonans auis unca Mineruae
<stat. theb. 3.508>	non uenit auguriis melior; quin uultur et altis
<stat. theb. 3.509>	desuper accipitres exultauere rapinis.
<stat. theb. 3.510>	monstra uolant: dirae stridunt in nube uolucres,
<stat. theb. 3.511>	nocturnaeque gemunt striges et feralia bubo
<stat. theb. 3.512>	damna canens. quae prima deum portenta sequamur?
<stat. theb. 3.513>	hisne dari, Thymbraee, polum? simul ora recuruo
<stat. theb. 3.514>	ungue secant rabidae planctumque imitantibus alis
<stat. theb. 3.515>	exagitant zephyros et plumea pectora caedunt.'
<stat. theb. 3.516>	ille sub haec: 'equidem uarii, pater, omina Phoebi
<stat. theb. 3.517>	saepe tuli: iam tum, prima cum pube uirentem
<stat. theb. 3.518>	semideos inter pinus me Thessala reges
<stat. theb. 3.519>	duceret, hic casus terraeque marisque canentem
<stat. theb. 3.520>	obstipuere duces, nec me uentura locuto
<stat. theb. 3.521>	saepius in dubiis auditus Iasoni Mopsus.
<stat. theb. 3.522>	sed similes non ante metus aut astra notaui
<stat. theb. 3.523>	prodigiosa magis; quamquam maiora parantur.
<stat. theb. 3.524>	huc aduerte animum: clara regione profundi
<stat. theb. 3.525>	aetheros innumeri statuerunt agmina cycni.
<stat. theb. 3.526>	siue hos Strymonia Boreas eiecit ab Arcto,
<stat. theb. 3.527>	seu fecunda refert placidi clementia Nili.
<stat. theb. 3.528>	fixerunt cursus: has rere in imagine Thebas:
<stat. theb. 3.529>	nam sese inmoti gyro atque in pace silentes
<stat. theb. 3.530>	ceu muris ualloque tenent. sed fortior ecce
<stat. theb. 3.531>	aduentat per inane cohors; septem ordine fuluo
<stat. theb. 3.532>	armigeras summi Iouis exultante caterua
<stat. theb. 3.533>	intuor: Inachii sint hi tibi, concipe, reges.
<stat. theb. 3.534>	inuasere globum niuei gregis uncaque pandunt
<stat. theb. 3.535>	caedibus ora nouis et strictis unguibus instant.
<stat. theb. 3.536>	cernis inexperto rorantes sanguine uentos,
<stat. theb. 3.537>	et plumis stillare diem? quae saeua repente
<stat. theb. 3.538>	uictores agitat leto Iouis ira sinistri?
<stat. theb. 3.539>	hic excelsa petens subita face solus inarsit
<stat. theb. 3.540>	summisitque animos, illum uestigia adortum
<stat. theb. 3.541>	maiorum uolucrum tenerae deponitis alae.
<stat. theb. 3.542>	hic hosti implicitus pariter ruit, hunc fuga retro
<stat. theb. 3.543>	uoluit agens sociae linquentem fata cateruae.
<stat. theb. 3.544>	hic nimbo glomeratus obit, hic praepete uiua
<stat. theb. 3.545>	pascitur inmoriens; spargit caua nubila sanguis.
<stat. theb. 3.546>	quid furtim inlacrimas? illum, uenerande Melampu,
<stat. theb. 3.547>	qui cadit, agnosco.' trepidos sic mole futuri
<stat. theb. 3.548>	cunctaque iam rerum certa sub imagine passos
<stat. theb. 3.549>	terror habet uates; piget inrupisse uolantum
<stat. theb. 3.550>	concilia et caelo mentem insertasse uetanti,
<stat. theb. 3.551>	auditique odere deos. unde iste per orbem
<stat. theb. 3.552>	primus uenturi miseris animantibus aeger
<stat. theb. 3.553>	creuit amor? diuumne feras hoc munus, an ipsi,
<stat. theb. 3.554>	gens auida et parto non umquam stare quieti,
<stat. theb. 3.555>	eruimus quae prima dies, ubi terminus aeui,
<stat. theb. 3.556>	quid bonus ille deum genitor, quid ferrea Clotho
<stat. theb. 3.557>	cogitet? hinc fibrae et uolucrum per nubila sermo
<stat. theb. 3.558>	astrorumque uices numerataque semita lunae
<stat. theb. 3.559>	Thessalicumque nefas. at non prior aureus ille
<stat. theb. 3.560>	sanguis auum scopulisque satae uel robore gentes
<stat. theb. 3.561>	mentibus his usae; siluas amor unus humumque
<stat. theb. 3.562>	edomuisse manu; quid crastina uolueret aetas
<stat. theb. 3.563>	scire nefas homini. nos, prauum et flebile uulgus,
<stat. theb. 3.564>	scrutati penitus superos: hinc pallor et irae,
<stat. theb. 3.565>	hinc scelus insidiaeque et nulla modestia uoti.
<stat. theb. 3.566>	ergo manu uittas damnataque uertice serta
<stat. theb. 3.567>	deripit abiectaque inhonorus fronde sacerdos
<stat. theb. 3.568>	inuiso de monte redit; iam bella tubaeque
<stat. theb. 3.569>	comminus, absentesque fremunt sub pectore Thebae.
<stat. theb. 3.570>	ille nec aspectum uulgi, nec fida tyranni
<stat. theb. 3.571>	conloquia aut coetus procerum perferre, sed atra
<stat. theb. 3.572>	sede tegi, et superum clausus negat acta fateri
<stat. theb. 3.573>	(te pudor et curae retinent per rura, Melampu):
<stat. theb. 3.574>	bissenos premit ora dies populumque ducesque
<stat. theb. 3.575>	extrahit incertis. et iam suprema Tonantis
<stat. theb. 3.576>	iussa fremunt agrosque uiris annosaque uastant
<stat. theb. 3.577>	oppida; bellipotens prae se deus agmina passim
<stat. theb. 3.578>	mille rapit; liquere domos dilectaque laeti
<stat. theb. 3.579>	conubia et primo plorantes limine natos:
<stat. theb. 3.580>	tantus in attonitos cecidit deus. arma paternis
<stat. theb. 3.581>	postibus et fixos superum ad penetralia currus
<stat. theb. 3.582>	uellere amor; tunc fessa putri robigine pila
<stat. theb. 3.583>	haerentesque situ gladios in saeua recurant
<stat. theb. 3.584>	uulnera et attrito cogunt iuuenescere saxo.
<stat. theb. 3.585>	hi teretes galeas magnorumque aerea suta
<stat. theb. 3.586>	thoracum et tunicas Chalybum squalore crepantes
<stat. theb. 3.587>	pectoribus temptare, alii Gortynia lentant
<stat. theb. 3.588>	cornua; iam falces auidis et aratra caminis
<stat. theb. 3.589>	rastraque et incurui saeuum rubuere ligones.
<stat. theb. 3.590>	caedere nec ualidas sanctis e stirpibus hastas,
<stat. theb. 3.591>	nec pudor emerito clipeum uestisse iuuenco.
<stat. theb. 3.592>	inrupere Argos maestique ad limina regis
<stat. theb. 3.593>	bella animis, bella ore fremunt; it clamor ad auras,
<stat. theb. 3.594>	quantus Tyrrheni gemitus salis, aut ubi temptat
<stat. theb. 3.595>	Enceladus mutare latus; super igneus antris
<stat. theb. 3.596>	mons tonat: exundant apices, fluctusque Pelorus
<stat. theb. 3.597>	contrahit, et sperat tellus abrupta reuerti.
<stat. theb. 3.598>	atque hic ingenti Capaneus Mauortis amore
<stat. theb. 3.599>	excitus et longam pridem indignantia pacem
<stat. theb. 3.600>	corda tumens (huic ampla quidem de sanguine prisco
<stat. theb. 3.601>	nobilitas; sed enim ipse manu praegressus auorum
<stat. theb. 3.602>	facta, diu tuto superum contemptor et aequi
<stat. theb. 3.603>	impatiens largusque animae, modo suaserit ira),
<stat. theb. 3.604>	unus ut e siluis Pholoes habitator opacae
<stat. theb. 3.605>	inter et Aetnaeos aequus consurgere fratres,
<stat. theb. 3.606>	ante fores, ubi turba ducum uulgique frementis,
<stat. theb. 3.607>	Amphiarae, tuas 'quae tanta ignauia' clamat,
<stat. theb. 3.608>	'Inachidae uosque o socio de sanguine Achiui?
<stat. theb. 3.609>	unius (heu pudeat!) plebeia ad limina ciuis
<stat. theb. 3.610>	tot ferro accinctae gentes animisque paratae
<stat. theb. 3.611>	pendemus? non si ipse cauo sub uertice Cirrhae
<stat. theb. 3.612>	(quisquis is est, timidis famaeque ita uisus) Ao
<stat. theb. 3.613>	mugiat insano penitus seclusus in antro,
<stat. theb. 3.614>	expectare queam dum pallida uirgo tremendas
<stat. theb. 3.615>	nuntiet ambages. uirtus mihi numen et ensis
<stat. theb. 3.616>	quem teneo! iamque hic timida cum fraude sacerdos
<stat. theb. 3.617>	exeat, aut hodie, uolucrum quae tanta potestas,
<stat. theb. 3.618>	experiar.' laetum fremit adsensuque furentem
<stat. theb. 3.619>	implet Achaea manus. tandem prorumpere adactus
<stat. theb. 3.620>	Oeclides: 'alio curarum agitante tumultu
<stat. theb. 3.621>	non equidem effreno iuuenis clamore profani
<stat. theb. 3.622>	dictorumque metu, licet hic insana minetur,
<stat. theb. 3.623>	elicior tenebris; alio mihi debita fato
<stat. theb. 3.624>	summa dies, uetitumque dari mortalibus armis.
<stat. theb. 3.625>	sed me uester amor nimiusque arcana profari
<stat. theb. 3.626>	Phoebus agit; uobis uentura atque omne quod ultra est
<stat. theb. 3.627>	pandere maestus eo; nam te, uesane, moneri
<stat. theb. 3.628>	ante nefas, unique tacet tibi noster Apollo.
<stat. theb. 3.629>	quo, miseri, fatis superisque obstantibus arma,
<stat. theb. 3.630>	quo rapitis? quae uos Furiarum uerbera caecos
<stat. theb. 3.631>	exagitant? adeone animarum taedet? et Argos
<stat. theb. 3.632>	exosi? nil dulce domi? nulla omina curae?
<stat. theb. 3.633>	quid me Persei secreta ad culmina montis
<stat. theb. 3.634>	ire gradu trepido superumque inrumpere coetus
<stat. theb. 3.635>	egistis? potui pariter nescire quis armis
<stat. theb. 3.636>	casus, ubi atra dies, quae fati exordia cunctis,
<stat. theb. 3.637>	quae mihi. consulti testor penetralia mundi
<stat. theb. 3.638>	et uolucrum adfatus et te, Thymbraee, uocanti
<stat. theb. 3.639>	non alias tam saeue mihi, quae signa futuri
<stat. theb. 3.640>	pertulerim: uidi ingentis portenta ruinae,
<stat. theb. 3.641>	uidi hominum diuumque metus hilaremque Megaeram
<stat. theb. 3.642>	et Lachesin putri uacuantem saecula penso.
<stat. theb. 3.643>	proicite arma manu: deus ecce furentibus obstat,
<stat. theb. 3.644>	ecce deus! miseri, quid pulchrum sanguine uicto
<stat. theb. 3.645>	Aoniam et diri saturare noualia Cadmi?
<stat. theb. 3.646>	sed quid uana cano, quid fixos arceo casus?
<stat. theb. 3.647>	ibimus.' hic presso gemuit semel ore sacerdos.
<stat. theb. 3.648>	illum iterum Capaneus: 'tuus o furor auguret uni
<stat. theb. 3.649>	ista tibi, ut serues uacuos inglorius annos
<stat. theb. 3.650>	et tua non umquam Tyrrhenus tempora circum
<stat. theb. 3.651>	clangor eat. quid uota uirum meliora moraris?
<stat. theb. 3.652>	scilicet ut uanis auibus natoque domoque
<stat. theb. 3.653>	et thalamis potiare iacens, sileamus inulti
<stat. theb. 3.654>	Tydeos egregii perfossum pectus et arma
<stat. theb. 3.655>	foederis abrupti? quodsi bella effera Graios
<stat. theb. 3.656>	ferre uetas, i Sidonios legatus ad hostes:
<stat. theb. 3.657>	haec pacem tibi serta dabunt. tua prorsus inani
<stat. theb. 3.658>	uerba polo causas abstrusa atque omina rerum
<stat. theb. 3.659>	eliciunt? miseret superum, si carmina curae
<stat. theb. 3.660>	humanaeque preces. quid inertia pectora terres?
<stat. theb. 3.661>	primus in orbe deos fecit timor! et tibi tuto
<stat. theb. 3.662>	nunc eat iste furor; sed prima ad classica cum iam
<stat. theb. 3.663>	hostilem Ismenon galeis Dircenque bibemus,
<stat. theb. 3.664>	ne mihi tunc, moneo, lituos atque arma uolenti
<stat. theb. 3.665>	obuius ire pares uenisque aut alite uisa
<stat. theb. 3.666>	bellorum proferre diem: procul haec tibi mollis
<stat. theb. 3.667>	infula terrificique aberit dementia Phoebi:
<stat. theb. 3.668>	illic augur ego et mecum quicumque parati
<stat. theb. 3.669>	insanire manu.' rursus fragor intonat ingens
<stat. theb. 3.670>	hortantum et uasto subter uolat astra tumultu.
<stat. theb. 3.671>	ut rapidus torrens, animos cui uerna ministrant
<stat. theb. 3.672>	flamina et exuti concreto frigore montes,
<stat. theb. 3.673>	cum uagus in campos frustra prohibentibus exit
<stat. theb. 3.674>	obicibus, resonant permixto turbine tecta,
<stat. theb. 3.675>	arua, armenta, uiri, donec stetit improbus alto
<stat. theb. 3.676>	colle minor magnoque inuenit in aggere ripas:
<stat. theb. 3.677>	haec alterna ducum nox interfusa diremit.
<stat. theb. 3.678>	at gemitus Argia uiri non amplius aequo
<stat. theb. 3.679>	corde ferens sociumque animo miserata dolorem,
<stat. theb. 3.680>	sicut erat, laceris pridem turpata capillis,
<stat. theb. 3.681>	et fletu signata genas, ad celsa uerendi
<stat. theb. 3.682>	ibat tecta patris paruumque sub ubere caro
<stat. theb. 3.683>	Thessandrum portabat auo iam nocte suprema
<stat. theb. 3.684>	ante nouos ortus, ubi sola superstite Plaustro
<stat. theb. 3.685>	Arctos ad Oceanum fugientibus inuidet astris
<stat. theb. 3.686>	utque fores iniit magnoque adfusa parenti est:
<stat. theb. 3.687>	'cur tua cum lacrimis maesto sine coniuge supplex
<stat. theb. 3.688>	limina nocte petam, cessem licet ipsa profari,
<stat. theb. 3.689>	scis genitor. sed iura deum genialia testor
<stat. theb. 3.690>	teque, pater, non ille iubet sed peruigil angor. 
<stat. theb. 3.691>	ex quo primus Hymen mouitque infausta sinistram
<stat. theb. 3.692>	Iuno facem, semper lacrimis gemituque propinquo
<stat. theb. 3.693>	exturbata quies. non si mihi tigridis horror
<stat. theb. 3.694>	aequoreaeque super rigeant praecordia cautes,
<stat. theb. 3.695>	ferre queam; tu solus opem, tu summa medendi
<stat. theb. 3.696>	iura tenes; da bella, pater, generique iacentis
<stat. theb. 3.697>	aspice res humiles, atque hanc, pater, aspice prolem
<stat. theb. 3.698>	exulis; huic olim generis pudor. o ubi prima
<stat. theb. 3.699>	hospitia et iunctae testato numine dextrae?
<stat. theb. 3.700>	hic certe est quem fata dabant, quem dixit Apollo;
<stat. theb. 3.701>	non egomet tacitos Veneris furata calores
<stat. theb. 3.702>	culpatamue facem: tua iussa uerenda tuosque
<stat. theb. 3.703>	dilexi monitus. nunc qua feritate dolentis
<stat. theb. 3.704>	despiciam questus? nescis, pater optime, nescis
<stat. theb. 3.705>	quantus amor castae misero nupsisse marito.
<stat. theb. 3.706>	et nunc maesta quidem graue et inlaetabile munus,
<stat. theb. 3.707>	ut timeam doleamque, rego; sed cum oscula rumpet
<stat. theb. 3.708>	maesta dies, cum rauca dabunt abeuntibus armis
<stat. theb. 3.709>	signa tubae saeuoque genas fulgebitis auro,
<stat. theb. 3.710>	ei mihi, care parens, iterum fortasse rogabo!'
<stat. theb. 3.711>	illius umenti carpens pater oscula uultu:
<stat. theb. 3.712>	'non equidem has umquam culparim, nata, querelas;
<stat. theb. 3.713>	pone metus, laudanda rogas nec digna negari.
<stat. theb. 3.714>	sed mihi multa dei (nec tu sperare quod urgues
<stat. theb. 3.715>	desine), multa metus regnique uolubile pondus
<stat. theb. 3.716>	subiciunt animo. ueniet qui debitus istis,
<stat. theb. 3.717>	nata, modus neque te incassum fleuisse quereris.
<stat. theb. 3.718>	tu solare uirum, neu sint dispendia iustae
<stat. theb. 3.719>	dura morae: magnos cunctamur, nata, paratus.
<stat. theb. 3.720>	proficitur bello.' dicentem talia nascens
<stat. theb. 3.721>	lux mouet ingentesque iubent adsurgere curae.

<stat. theb. 4.1>	Tertius horrentem zephyris laxauerat annum
<stat. theb. 4.2>	Phoebus et angusto cogebat limite uernum
<stat. theb. 4.3>	longius ire diem, cum fracta impulsaque fatis
<stat. theb. 4.4>	consilia et tandem miseri data copia belli.
<stat. theb. 4.5>	prima manu rutilam de uertice Larisaeo
<stat. theb. 4.6>	ostendit Bellona facem dextraque trabalem
<stat. theb. 4.7>	hastam intorsit agens, liquido quae stridula caelo
<stat. theb. 4.8>	fugit et Aoniae celso stetit aggere Dirces.
<stat. theb. 4.9>	mox et castra subit ferroque auroque coruscis
<stat. theb. 4.10>	mixta uiris turmale fremit; dat euntibus enses,
<stat. theb. 4.11>	plaudit equos, uocat ad portas; hortamina fortes
<stat. theb. 4.12>	praeueniunt, timidisque etiam breuis addita uirtus.
<stat. theb. 4.13>	dicta dies aderat. cadit ingens rite Tonanti
<stat. theb. 4.14>	Gradiuoque pecus, nullisque secundus in extis
<stat. theb. 4.15>	pallet et armatis simulat sperare sacerdos.
<stat. theb. 4.16>	iamque suos circum pueri nuptaeque patresque
<stat. theb. 4.17>	funduntur mixti summisque a postibus obstant.
<stat. theb. 4.18>	nec modus est lacrimis: rorant clipeique iubaeque
<stat. theb. 4.19>	triste salutantum, et cunctis dependet ab armis
<stat. theb. 4.20>	suspiranda domus; galeis iuuat oscula clausis
<stat. theb. 4.21>	inserere amplexuque truces deducere conos.
<stat. theb. 4.22>	illi, quis ferrum modo, quis mors ipsa placebat,
<stat. theb. 4.23>	dant gemitus fractaeque labant singultibus irae.
<stat. theb. 4.24>	sic ubi forte uiris longum super aequor ituris,
<stat. theb. 4.25>	cum iam ad uela noti et scisso redit ancora fundo,
<stat. theb. 4.26>	haeret amica manus: certant innectere collo
<stat. theb. 4.27>	bracchia, manantesque oculos hinc oscula turbant,
<stat. theb. 4.28>	hinc magni caligo maris, tandemque relicti
<stat. theb. 4.29>	stant in rupe tamen; fugientia carbasa uisu
<stat. theb. 4.30>	dulce sequi, patriosque dolent crebrescere uentos.
<stat. theb. 4.31>	[stant tamen et nota puppim de rupe salutant.]
<stat. theb. 4.32>	nunc mihi, Fama prior mundique arcana Vetustas,
<stat. theb. 4.33>	cui meminisse ducum uitasque extendere curae,
<stat. theb. 4.34>	pande uiros, tuque, o nemoris regina sonori,
<stat. theb. 4.35>	Calliope, quas ille manus, quae mouerit arma
<stat. theb. 4.36>	Gradiuus, quantas populis solauerit urbes,
<stat. theb. 4.37>	sublata molire lyra: neque enim altior ulli
<stat. theb. 4.38>	mens hausto de fonte uenit. rex tristis et aeger
<stat. theb. 4.39>	pondere curarum propiorque abeuntibus annis
<stat. theb. 4.40>	inter adhortantes uix sponte incedit Adrastus,
<stat. theb. 4.41>	contentus ferro cingi latus; arma manipli
<stat. theb. 4.42>	pone ferunt, uolucres portis auriga sub ipsis
<stat. theb. 4.43>	comit equos, et iam inde iugo luctatur Arion.
<stat. theb. 4.44>	huic armat Larisa uiros, huic celsa Prosymna,
<stat. theb. 4.45>	aptior armentis Midea pecorosaque Phlius,
<stat. theb. 4.46>	quaeque pauet longa spumantem ualle Charadron
<stat. theb. 4.47>	Neris, et ingenti turritae mole Cleonae
<stat. theb. 4.48>	et Lacedaemonium Thyrea lectura cruorem.
<stat. theb. 4.49>	iunguntur memores transmissi ab origine regis,
<stat. theb. 4.50>	qui Drepani scopulos et oliuiferae Sicyonis
<stat. theb. 4.51>	culta serunt, quos pigra uado Langia tacenti
<stat. theb. 4.52>	lambit et anfractu riparum incuruus Elisson.
<stat. theb. 4.53>	saeuus honos fluuio: Stygias lustrare seueris
<stat. theb. 4.54>	Eumenidas perhibetur aquis; huc mergere suetae
<stat. theb. 4.55>	ora et anhelantes poto Phlegethonte cerastas,
<stat. theb. 4.56>	seu Thracum uertere domos, seu tecta Mycenes
<stat. theb. 4.57>	impia Cadmeumue larem; fugit ipse natantes
<stat. theb. 4.58>	amnis, et innumeris liuescunt stagna uenenis.
<stat. theb. 4.59>	it comes Inoas Ephyre solata querelas
<stat. theb. 4.60>	Cenchreaeque manus, uatum qua conscius amnis
<stat. theb. 4.61>	Gorgoneo percussus equo, quaque obiacet alto
<stat. theb. 4.62>	Isthmos et a terris maria inclinata repellit.
<stat. theb. 4.63>	haec manus Adrastum numero ter mille secuti
<stat. theb. 4.64>	exultant; pars gaesa manu, pars robora flammis
<stat. theb. 4.65>	indurata diu (non unus namque maniplis
<stat. theb. 4.66>	mos neque sanguis) habent, teretes pars uertere fundas
<stat. theb. 4.67>	adsueti uacuoque diem praecingere gyro.
<stat. theb. 4.68>	ipse annis sceptrisque subit uenerabilis aeque:
<stat. theb. 4.69>	ut possessa diu taurus meat arduus inter
<stat. theb. 4.70>	pascua iam laxa ceruice et inanibus armis,
<stat. theb. 4.71>	dux tamen: haud illum bello attemptare iuuencis
<stat. theb. 4.72>	sunt animi; nam trunca uident de uulnere multo
<stat. theb. 4.73>	cornua et ingentes plagarum in pectore nodos.
<stat. theb. 4.74>	proxima longaeuo profert Dircaeus Adrasto
<stat. theb. 4.75>	signa gener, cui bella fauent, cui commodat iras
<stat. theb. 4.76>	cuncta cohors: huic et patria de sede uolentes
<stat. theb. 4.77>	aduenere uiri, seu quos mouet exul (et haesit
<stat. theb. 4.78>	tristibus aucta fides), seu quis mutare potentes
<stat. theb. 4.79>	praecipuum, multi, melior quos causa querenti
<stat. theb. 4.80>	conciliat; dederat nec non socer ipse regendas
<stat. theb. 4.81>	Aegion Arenenque, et quas Theseia Troezen
<stat. theb. 4.82>	addit opes, ne rara mouens inglorius iret
<stat. theb. 4.83>	agmina, neu raptos patriae sentiret honores.
<stat. theb. 4.84>	idem habitus, eadem arma uiro, quae debitus hospes
<stat. theb. 4.85>	hiberna sub nocte tulit: Teumesius implet
<stat. theb. 4.86>	terga leo et gemino lucent hastilia ferro,
<stat. theb. 4.87>	aspera uulnifico subter latus ense riget Sphinx.
<stat. theb. 4.88>	iam regnum matrisque sinus fidasque sorores
<stat. theb. 4.89>	spe uotisque tenet, tamen et de turre suprema
<stat. theb. 4.90>	attonitam totoque extantem corpore longe
<stat. theb. 4.91>	respicit Argian; haec mentem oculosque reducit
<stat. theb. 4.92>	coniugis et dulces auertit pectore Thebas.
<stat. theb. 4.93>	ecce inter medios patriae ciet agmina gentis
<stat. theb. 4.94>	fulmineus Tydeus, iam laetus et integer artus,
<stat. theb. 4.95>	ut primae strepuere tubae: ceu lubricus alta
<stat. theb. 4.96>	anguis humo uerni blanda ad spiramina solis
<stat. theb. 4.97>	erigitur liber senio et squalentibus annis
<stat. theb. 4.98>	exutus laetisque minax interuiret herbis:
<stat. theb. 4.99>	a miser, agrestum si quis per gramina hianti
<stat. theb. 4.100>	obuius et primo fraudauerit ora ueneno.
<stat. theb. 4.101>	huic quoque praesentes Aetolis urbibus adfert
<stat. theb. 4.102>	belli fama uiros: sensit scopulosa Pylene
<stat. theb. 4.103>	fletaque cognatis auibus Meleagria Pleuron
<stat. theb. 4.104>	et praeceps Calydon et quae Ioue prouocat Iden
<stat. theb. 4.105>	Olenos Ioniis et fluctibus hospita portu
<stat. theb. 4.106>	Chalcis et Herculea turpatus gymnade uultus
<stat. theb. 4.107>	amnis; adhuc imis uix truncam attollere frontem
<stat. theb. 4.108>	ausus aquis glaucoque caput summersus in antro
<stat. theb. 4.109>	maeret, anhelantes aegrescunt puluere ripae.
<stat. theb. 4.110>	omnibus aeratae propugnant pectora crates,
<stat. theb. 4.111>	pilaque saeua manu; patrius stat casside Mauors.
<stat. theb. 4.112>	undique magnanimum pubes delecta coronant
<stat. theb. 4.113>	Oeniden, hilarem bello notisque decorum
<stat. theb. 4.114>	uulneribus; non ille minis Polynicis et ira
<stat. theb. 4.115>	inferior, dubiumque adeo cui bella gerantur.
<stat. theb. 4.116>	maior at inde nouis it Doricus ordo sub armis,
<stat. theb. 4.117>	qui ripas, Lyrcee, tuas, tua litora multo
<stat. theb. 4.118>	uomere suspendunt, fluuiorum ductor Achiuum,
<stat. theb. 4.119>	Inache (Persea neque enim uiolentior exit
<stat. theb. 4.120>	amnis humo, cum Taurum aut Pliadas hausit aquosas
<stat. theb. 4.121>	spumeus et genero tumuit Ioue), quos celer ambit
<stat. theb. 4.122>	Asterion Dryopumque trahens Erasinus aristas,
<stat. theb. 4.123>	et qui rura domant Epidauria (dexter Iaccho
<stat. theb. 4.124>	collis at Hennaeae Cereri negat); auia Dyme
<stat. theb. 4.125>	mittit opem densasque Pylos Neleia turmas;
<stat. theb. 4.126>	nondum nota pylos iuuenisque aetate secunda
<stat. theb. 4.127>	Nestor, et ire tamen peritura in castra negauit.
<stat. theb. 4.128>	hos agitat pulchraeque docet uirtutis amorem
<stat. theb. 4.129>	arduus Hippomedon; capiti tremit aerea cassis
<stat. theb. 4.130>	ter niueum scandente iuba, latus omne sub armis
<stat. theb. 4.131>	ferrea suta terunt, umeros ac pectora late
<stat. theb. 4.132>	flammeus orbis habet, perfectaque uiuit in auro
<stat. theb. 4.133>	nox Danai: sontes Furiarum lampade nigra
<stat. theb. 4.134>	quinquaginta ardent thalami; pater ipse cruentis
<stat. theb. 4.135>	in foribus laudatque nefas atque inspicit enses.
<stat. theb. 4.136>	illum Palladia sonipes Nemeaeus ab arce
<stat. theb. 4.137>	deuehit arma pauens umbraque inmane uolanti
<stat. theb. 4.138>	implet agros longoque attollit puluere campum.
<stat. theb. 4.139>	non aliter siluas umeris et utroque refringens
<stat. theb. 4.140>	pectore montano duplex Hylaeus ab antro
<stat. theb. 4.141>	praecipitat: pauet Ossa uias, pecudesque feraeque
<stat. theb. 4.142>	procubuere metu; non ipsis fratribus horror
<stat. theb. 4.143>	afuit, ingenti donec Peneia saltu
<stat. theb. 4.144>	stagna subit magnumque obiectus detinet amnem.
<stat. theb. 4.145>	quis numerum ferri gentesque et robora dictu
<stat. theb. 4.146>	aequarit mortale sonans? suus excit in arma
<stat. theb. 4.147>	antiquam Tiryntha deus; non fortibus illa
<stat. theb. 4.148>	infecunda uiris famaue inmanis alumni
<stat. theb. 4.149>	degenerat, sed lapsa situ fortuna, neque addunt
<stat. theb. 4.150>	robur opes; rarus uacuis habitator in aruis
<stat. theb. 4.151>	monstrat Cyclopum ductas sudoribus arces.
<stat. theb. 4.152>	dat tamen haec iuuenum tercentum pectora, uulgus
<stat. theb. 4.153>	innumerum bello, quibus haud ammenta nec enses
<stat. theb. 4.154>	triste micant: flauae capiti tergoque leonum
<stat. theb. 4.155>	exuuiae, gentilis honos; et pineus armat
<stat. theb. 4.156>	stipes, inexhaustis artantur tela pharetris.
<stat. theb. 4.157>	Herculeum paeana canunt uastataque monstris
<stat. theb. 4.158>	omnia; frondosa longum deus audit ab Oeta.
<stat. theb. 4.159>	dat Nemea comites, et quas in proelia uires
<stat. theb. 4.160>	sacra Cleonaei cogunt uineta Molorchi.
<stat. theb. 4.161>	gloria nota casae, foribus simulata salignis
<stat. theb. 4.162>	hospitis arma dei, paruoque ostenditur aruo,
<stat. theb. 4.163>	robur ubi et laxos qua reclinauerit arcus
<stat. theb. 4.164>	ilice, qua cubiti sedeant uestigia terra.
<stat. theb. 4.165>	at pedes et toto despectans uertice bellum
<stat. theb. 4.166>	quattuor indomitis Capaneus erepta iuuencis
<stat. theb. 4.167>	terga superque rigens iniectu molis aenae
<stat. theb. 4.168>	uersat onus; squalet triplici ramosa corona
<stat. theb. 4.169>	Hydra recens obitu: pars anguibus aspera uiuis
<stat. theb. 4.170>	argento caelata micat, pars arte reperta
<stat. theb. 4.171>	conditur et fuluo moriens nigrescit in auro;
<stat. theb. 4.172>	circum amnis torpens et ferro caerula Lerna.
<stat. theb. 4.173>	at laterum tractus spatiosaque pectora seruat
<stat. theb. 4.174>	nexilis innumero Chalybum subtemine thorax,
<stat. theb. 4.175>	horrendum, non matris, opus; galeaeque corusca
<stat. theb. 4.176>	prominet arce Gigans; atque uni missilis illi
<stat. theb. 4.177>	cuspide praefixa stat frondibus orba cupressus.
<stat. theb. 4.178>	huic parere dati, quos fertilis Amphigenia
<stat. theb. 4.179>	planaque Messene montosaque nutrit Ithome,
<stat. theb. 4.180>	quos Thryon et summis ingestum montibus Aepy,
<stat. theb. 4.181>	quos Helos et Pteleon, Getico quos flebile uati
<stat. theb. 4.182>	Dorion; hic fretus doctas anteire canendo
<stat. theb. 4.183>	Aonidas mutos Thamyris damnatus in annos
<stat. theb. 4.184>	ore simul citharaque (quis obuia numina temnat?)
<stat. theb. 4.185>	conticuit praeceps, qui non certamina Phoebi
<stat. theb. 4.186>	nosset et inlustres Satyro pendente Celaenas.
<stat. theb. 4.187>	iamque et fatidici mens expugnata fatiscit
<stat. theb. 4.188>	auguris; ille quidem casus et dira uidebat
<stat. theb. 4.189>	signa, sed ipsa manu cunctanti iniecerat arma
<stat. theb. 4.190>	Atropos obrueratque deum, nec coniugis absunt
<stat. theb. 4.191>	insidiae, uetitoque domus iam fulgurat auro.
<stat. theb. 4.192>	hoc aurum uati fata exitiale monebant
<stat. theb. 4.193>	Argolico; scit et ipsa (nefas!), sed perfida coniunx
<stat. theb. 4.194>	dona uiro mutare uelit, spoliisque potentis
<stat. theb. 4.195>	inminet Argiae raptoque excellere cultu.
<stat. theb. 4.196>	illa libens (nam regum animos et pondera belli
<stat. theb. 4.197>	hac nutare uidet, pariter si prouidus heros
<stat. theb. 4.198>	militet) ipsa sacros gremio Polynicis amati
<stat. theb. 4.199>	exuerat cultus haud maesta atque insuper addit:
<stat. theb. 4.200>	'non haec apta mihi nitidis ornatibus' inquit
<stat. theb. 4.201>	'tempora, nec miserae placeant insignia formae
<stat. theb. 4.202>	te sine: sat dubium coetu solante timorem
<stat. theb. 4.203>	fallere et incultos aris aduerrere crines.
<stat. theb. 4.204>	scilicet (infandum!), cum tu claudare minanti
<stat. theb. 4.205>	casside ferratusque sones, ego diuitis aurum
<stat. theb. 4.206>	Harmoniae dotale geram? dabit aptius isto
<stat. theb. 4.207>	fors decus, Argolicasque habitu praestabo maritas,
<stat. theb. 4.208>	cum regis coniunx, cum te mihi sospite templa
<stat. theb. 4.209>	uotiuis implenda choris; nunc induat illa
<stat. theb. 4.210>	quae petit et bellante potest gaudere marito.'
<stat. theb. 4.211>	sic Eriphylaeos aurum fatale penates
<stat. theb. 4.212>	inrupit scelerumque ingentia semina mouit,
<stat. theb. 4.213>	et graue Tisiphone risit gauisa futuris.
<stat. theb. 4.214>	Taenariis hic celsus equis, quam dispare coetu
<stat. theb. 4.215>	Cyllarus ignaro generarat Castore prolem,
<stat. theb. 4.216>	quassat humum; uatem cultu Parnasia monstrant
<stat. theb. 4.217>	uellera: frondenti crinitur cassis oliua,
<stat. theb. 4.218>	albaque puniceas interplicat infula cristas.
<stat. theb. 4.219>	arma simul pressasque iugo moderatur habenas.
<stat. theb. 4.220>	hinc atque inde morae iaculis, et ferrea curru
<stat. theb. 4.221>	silua tremit; procul ipse graui metuendus in hasta
<stat. theb. 4.222>	eminet et clipeo uictum Pythona coruscat.
<stat. theb. 4.223>	huius Apollineae currum comitantur Amyclae,
<stat. theb. 4.224>	quos Pylos et dubiis Malea uitata carinis
<stat. theb. 4.225>	plaudentique habiles Caryae resonare Dianae,
<stat. theb. 4.226>	quos Pharis uolucrumque parens Cythereia Messe,
<stat. theb. 4.227>	Taygetique phalanx et oloriferi Eurotae
<stat. theb. 4.228>	dura manus. deus ipse uiros in puluere crudo
<stat. theb. 4.229>	Arcas alit nudaeque modos uirtutis et iras
<stat. theb. 4.230>	ingenerat; uigor inde animis et mortis honorae
<stat. theb. 4.231>	dulce sacrum. gaudent natorum fata parentes
<stat. theb. 4.232>	hortanturque mori, deflent iamque omnis ephebum
<stat. theb. 4.233>	turba, coronato contenta est funere mater.
<stat. theb. 4.234>	frena tenent duplexque inserto missile nodo,
<stat. theb. 4.235>	exerti ingentes umeros, chlamys horrida pendet,
<stat. theb. 4.236>	et cono Ledaeus apex. non hi tibi solum,
<stat. theb. 4.237>	Amphiarae, merent: auget resupina maniplos
<stat. theb. 4.238>	Elis, depressae populus subit incola Pisae,
<stat. theb. 4.239>	qui te, flaue, natant, terris Alphee Sicanis
<stat. theb. 4.240>	aduena tam longo non umquam infecte profundo.
<stat. theb. 4.241>	curribus innumeris late putria arua lacessunt
<stat. theb. 4.242>	et bellis armenta domant: ea gloria genti
<stat. theb. 4.243>	infando de more et fractis durat ab usque
<stat. theb. 4.244>	axibus Oenomai; strident spumantia morsu
<stat. theb. 4.245>	uincula, et effossas niueus rigat imber harenas.
<stat. theb. 4.246>	tu quoque Parrhasias ignara matre cateruas
<stat. theb. 4.247>	(a rudis annorum, tantum noua gloria suadet!),
<stat. theb. 4.248>	Parthenopaee, rapis; saltus tunc forte remotos
<stat. theb. 4.249>	torua parens (neque enim haec iuueni foret ire potestas)
<stat. theb. 4.250>	pacabat cornu gelidique auersa Lycaei.
<stat. theb. 4.251>	pulchrior haud ulli triste ad discrimen ituro
<stat. theb. 4.252>	uultus et egregiae tanta indulgentia formae;
<stat. theb. 4.253>	nec desunt animi, ueniat modo fortior aetas.
<stat. theb. 4.254>	quas non ille duces nemorum fluuiisque dicata
<stat. theb. 4.255>	numina, quas magno non abstulit igne Napaeas?
<stat. theb. 4.256>	ipsam, Maenalia puerum cum uidit in umbra,
<stat. theb. 4.257>	Dianam, tenero signantem gramina passu,
<stat. theb. 4.258>	ignouisse ferunt comiti, Dictaeaque tela
<stat. theb. 4.259>	ipsam et Amyclaeas umeris aptasse pharetras.
<stat. theb. 4.260>	prosilit audaci Martis percussus amore,
<stat. theb. 4.261>	arma, tubas audire calens et puluere belli
<stat. theb. 4.262>	flauentem sordere comam captoque referri
<stat. theb. 4.263>	hostis equo: taedet nemorum, titulumque nocentem
<stat. theb. 4.264>	sanguinis humani pudor est nescire sagittas.
<stat. theb. 4.265>	igneus ante omnes auro micat, igneus ostro,
<stat. theb. 4.266>	undantemque sinum nodis inrugat Hiberis,
<stat. theb. 4.267>	imbelli parma pictus Calydonia matris
<stat. theb. 4.268>	proelia; trux laeua sonat arcus, et aspera plumis
<stat. theb. 4.269>	terga Cydonea gorytos harundine pulsat
<stat. theb. 4.270>	electro pallens et iaspide clarus Eoa.
<stat. theb. 4.271>	cornipedem trepidos suetum praeuertere ceruos,
<stat. theb. 4.272>	uelatum geminae deiectu lyncis et arma
<stat. theb. 4.273>	mirantem grauioris heri, sublimis agebat,
<stat. theb. 4.274>	dulce rubens uiridique genas spectabilis aeuo.
<stat. theb. 4.275>	Arcades huic ueteres astris lunaque priores
<stat. theb. 4.276>	agmina fida datis, nemorum quos stirpe rigenti
<stat. theb. 4.277>	fama satos, cum prima pedum uestigia tellus
<stat. theb. 4.278>	admirata tulit; nondum arua domusque nec urbes,
<stat. theb. 4.279>	conubiisue modus; quercus laurique ferebant
<stat. theb. 4.280>	cruda puerperia, ac populos umbrosa creauit
<stat. theb. 4.281>	fraxinus, et feta uiridis puer excidit orno.
<stat. theb. 4.282>	hi lucis stupuisse uices noctisque feruntur
<stat. theb. 4.283>	nubila et occiduum longe Titana secuti
<stat. theb. 4.284>	desperasse diem. rarescunt alta colonis
<stat. theb. 4.285>	Maenala, Parthenium fugitur nemus, agmina bello
<stat. theb. 4.286>	Rhipeque et Stratie uentosaque donat Enispe.
<stat. theb. 4.287>	non Tegea, non ipsa deo uacat alite felix
<stat. theb. 4.288>	Cyllene templumque Aleae nemorale Mineruae
<stat. theb. 4.289>	et rapidus Clitor et qui tibi, Pythie, Ladon
<stat. theb. 4.290>	paene socer candensque iugis Lampia niuosis
<stat. theb. 4.291>	et Pheneos nigro Styga mittere credita Diti.
<stat. theb. 4.292>	uenit et Idaeis ululatibus aemulus Azan
<stat. theb. 4.293>	Parrhasiique duces, et quae risistis, Amores,
<stat. theb. 4.294>	grata pharetrato Nonacria rura Tonanti,
<stat. theb. 4.295>	diues et Orchomenos pecorum et Cynosura ferarum
<stat. theb. 4.296>	Aepytios idem ardor agros Psophidaque celsam
<stat. theb. 4.297>	uastat et Herculeo uulgatos robore montes,
<stat. theb. 4.298>	monstriferumque Erymanthon et aerisonum Stymphalon.
<stat. theb. 4.299>	Arcades hi, gens una uiris, sed dissona cultu
<stat. theb. 4.300>	scinditur: hi Paphias myrtos a stirpe recuruant
<stat. theb. 4.301>	et pastorali meditantur proelia trunco,
<stat. theb. 4.302>	his arcus, his tela sudes, his cassida crines
<stat. theb. 4.303>	integit, Arcadii morem tenet ille galeri,
<stat. theb. 4.304>	ille Lycaoniae rictu caput asperat ursae.
<stat. theb. 4.305>	hos belli coetus iurataque pectora Marti
<stat. theb. 4.306>	milite uicinae nullo iuuere Mycenae;
<stat. theb. 4.307>	funereae tunc namque dapes mediique recursus
<stat. theb. 4.308>	solis, et hic alii miscebant proelia fratres.
<stat. theb. 4.309>	iamque Atalantaeas implerat nuntius aures
<stat. theb. 4.310>	ire ducem bello totamque impellere natum
<stat. theb. 4.311>	Arcadiam: tremuere gradus, elapsaque iuxta
<stat. theb. 4.312>	tela; fugit siluas pernicior alite uento
<stat. theb. 4.313>	saxa per et plenis obstantia flumina ripis,
<stat. theb. 4.314>	qualis erat, correpta sinus et uertice flauum
<stat. theb. 4.315>	crinem sparsa Noto; raptis uelut aspera natis
<stat. theb. 4.316>	praedatoris equi sequitur uestigia tigris.
<stat. theb. 4.317>	ut stetit aduersisque impegit pectora frenis
<stat. theb. 4.318>	(ille ad humum pallens): 'unde haec furibunda cupido,
<stat. theb. 4.319>	nate, tibi? teneroque unde improba pectore uirtus?
<stat. theb. 4.320>	tu bellis aptare uiros, tu pondera ferre
<stat. theb. 4.321>	Martis et ensiferas inter potes ire cateruas?
<stat. theb. 4.322>	quamquam utinam quires! nuper te pallida uidi,
<stat. theb. 4.323>	dum premis obnixo uenabula comminus apro,
<stat. theb. 4.324>	poplite succiduo resupinum ac paene ruentem;
<stat. theb. 4.325>	et ni curuato torsissem spicula cornu,
<stat. theb. 4.326>	nunc ubi bella tibi? nil te mea tela iuuabunt
<stat. theb. 4.327>	nec teretes arcus maculis nec discolor atris
<stat. theb. 4.328>	hic, cui fidis, equus; magnis conatibus instas,
<stat. theb. 4.329>	uix Dryadum thalamis Erymanthiadumque furori
<stat. theb. 4.330>	Nympharum mature puer. sunt omina uera:
<stat. theb. 4.331>	mirabar cur templa mihi tremuisse Dianae
<stat. theb. 4.332>	nuper et inferior uultu dea uisa, sacrisque
<stat. theb. 4.333>	exuuiae cecidere tholis; hoc segnior arcus
<stat. theb. 4.334>	difficilesque manus et nullo in uulnere certae.
<stat. theb. 4.335>	expecta dum maior honos, dum firmius aeuum,
<stat. theb. 4.336>	dum roseis uenit umbra genis uultusque recedunt
<stat. theb. 4.337>	ore mei; tunc bella tibi ferrumque, quod ardes,
<stat. theb. 4.338>	ipsa dabo et nullo matris reuocabere fletu.
<stat. theb. 4.339>	nunc refer arma domum! uos autem hunc ire sinetis,
<stat. theb. 4.340>	Arcades, o saxis nimirum et robore nati?'
<stat. theb. 4.341>	plura cupit; fusi circum natusque ducesque
<stat. theb. 4.342>	solantur minuuntque metus, et iam horrida clangunt
<stat. theb. 4.343>	signa tubae. nequit illa pio dimittere natum
<stat. theb. 4.344>	complexu multumque duci commendat Adrasto.
<stat. theb. 4.345>	at parte ex alia Cadmi Mauortia plebes,
<stat. theb. 4.346>	maesta ducis furiis nec molli territa fama,
<stat. theb. 4.347>	quando his uulgatum descendere uiribus Argos,
<stat. theb. 4.348>	tardius illa quidem regis causaeque pudore,
<stat. theb. 4.349>	uerum bella mouet. nulli destringere ferrum
<stat. theb. 4.350>	impetus aut umeros clipeo clausisse paterno
<stat. theb. 4.351>	dulce nec alipedum iuga comere, qualia belli
<stat. theb. 4.352>	gaudia; deiecti trepidas sine mente, sine ira
<stat. theb. 4.353>	promisere manus; hic aegra in sorte parentem
<stat. theb. 4.354>	unanimum, hic dulces primaeuae coniugis annos
<stat. theb. 4.355>	ingemit et gremio miseros adcrescere natos.
<stat. theb. 4.356>	bellator nulli caluit deus; ipsa uetusto
<stat. theb. 4.357>	moenia lapsa situ magnaeque Amphionis arces
<stat. theb. 4.358>	iam fessum senio nudant latus, et fide sacra
<stat. theb. 4.359>	aequatos caelo surdum atque ignobile muros
<stat. theb. 4.360>	firmat opus. tamen et Boeotis urbibus ultrix
<stat. theb. 4.361>	adspirat ferri rabies, nec regis iniqui
<stat. theb. 4.362>	subsidio quantum socia pro gente mouentur.
<stat. theb. 4.363>	ille uelut pecoris lupus expugnator opimi,
<stat. theb. 4.364>	pectora tabenti sanie grauis hirtaque saetis
<stat. theb. 4.365>	ora cruentata deformis hiantia lana,
<stat. theb. 4.366>	decedit stabulis huc illuc turbida uersans
<stat. theb. 4.367>	lumina, si duri comperta clade sequantur
<stat. theb. 4.368>	pastores, magnique fugit non inscius ausi.
<stat. theb. 4.369>	accumulat crebros turbatrix Fama pauores:
<stat. theb. 4.370>	hic iam dispersos errare Asopide ripa
<stat. theb. 4.371>	Lernaeos equites, hic te, bacchate Cithaeron,
<stat. theb. 4.372>	ille rapi Teumeson ait noctisque per umbras
<stat. theb. 4.373>	nuntiat excubiis uigiles arsisse Plataeas.
<stat. theb. 4.374>	nam Tyrios sudare lares et sanguine Dircen
<stat. theb. 4.375>	inriguam fetusque nouos iterumque locutam
<stat. theb. 4.376>	Sphinga petris, cui non et scire licentia passim
<stat. theb. 4.377>	et uidisse fuit? nouus his super anxia turbat
<stat. theb. 4.378>	corda metus: sparsis subito correpta canistris
<stat. theb. 4.379>	siluestris regina chori decurrit in aequum
<stat. theb. 4.380>	uertice ab Ogygio trifidamque huc tristis et illuc
<stat. theb. 4.381>	lumine sanguineo pinum disiectat et ardens
<stat. theb. 4.382>	erectam attonitis implet clamoribus urbem:
<stat. theb. 4.383>	'omnipotens Nysaee pater, cui gentis auitae
<stat. theb. 4.384>	pridem lapsus amor, tu nunc horrente sub Arcto
<stat. theb. 4.385>	bellica ferrato rapidus quatis Ismara thyrso
<stat. theb. 4.386>	pampineumque iubes nemus inreptare Lycurgo,
<stat. theb. 4.387>	aut tumidum Gangen aut claustra nouissima Rubrae
<stat. theb. 4.388>	Tethyos Eoasque domos flagrante triumpho
<stat. theb. 4.389>	perfuris, aut Hermi de fontibus aureus exis:
<stat. theb. 4.390>	at tua progenies, positis gentilibus armis
<stat. theb. 4.391>	quae tibi festa litant, bellum lacrimasque metumque
<stat. theb. 4.392>	cognatumque nefas, iniusti munera regni,
<stat. theb. 4.393>	pendimus. aeternis potius me, Bacche, pruinis
<stat. theb. 4.394>	trans et Amazoniis ululatum Caucason armis
<stat. theb. 4.395>	siste ferens, quam monstra ducum stirpemque profanam
<stat. theb. 4.396>	eloquar. en urgues (alium tibi, Bacche, furorem
<stat. theb. 4.397>	iuraui): similes uideo concurrere tauros;
<stat. theb. 4.398>	idem ambobus honos unusque ab origine sanguis;
<stat. theb. 4.399>	ardua conlatis obnixi cornua miscent
<stat. theb. 4.400>	frontibus alternaque truces moriuntur in ira. 
<stat. theb. 4.401>	tu peior, tu cede, nocens qui solus auita
<stat. theb. 4.402>	gramina communemque petis defendere montem.
<stat. theb. 4.403>	a miseri morum! bellastis sanguine tanto
<stat. theb. 4.404>	et saltum dux alter habet.' sic fata gelatis
<stat. theb. 4.405>	uultibus et Baccho iam demigrante quieuit.
<stat. theb. 4.406>	at trepidus monstro et uariis terroribus impar
<stat. theb. 4.407>	longaeui rex uatis opem tenebrasque sagaces
<stat. theb. 4.408>	Tiresiae, qui mos incerta pauentibus, aeger
<stat. theb. 4.409>	consulit. ille deos non larga caede iuuencum,
<stat. theb. 4.410>	non alacri penna aut uerum salientibus extis,
<stat. theb. 4.411>	nec tripode implicito numerisque sequentibus astra,
<stat. theb. 4.412>	turea nec supra uolitante altaria fumo
<stat. theb. 4.413>	tam penitus, durae quam Mortis limite manes
<stat. theb. 4.414>	elicitos, patuisse refert; Lethaeaque sacra
<stat. theb. 4.415>	et mersum Ismeni subter confinia ponto
<stat. theb. 4.416>	miscentis parat ante ducem, circumque bidentum
<stat. theb. 4.417>	uisceribus laceris et odori sulphuris aura
<stat. theb. 4.418>	graminibusque nouis et longo murmure purgat.
<stat. theb. 4.419>	silua capax aeui ualidaque incurua senecta,
<stat. theb. 4.420>	aeternum intonsae frondis, stat peruia nullis
<stat. theb. 4.421>	solibus; haud illam brumae minuere, Notusue
<stat. theb. 4.422>	ius habet aut Getica Boreas impactus ab Vrsa.
<stat. theb. 4.423>	subter operta quies, uacuusque silentia seruat
<stat. theb. 4.424>	horror et exclusae pallet male lucis imago.
<stat. theb. 4.425>	nec caret umbra deo: nemori Latonia cultrix
<stat. theb. 4.426>	additur; hanc piceae cedrique et robore in omni
<stat. theb. 4.427>	effictam sanctis occultat silua tenebris.
<stat. theb. 4.428>	huius inaspectae luco stridere sagittae
<stat. theb. 4.429>	nocturnique canum gemitus, ubi limina patrui
<stat. theb. 4.430>	effugit inque nouae melior redit ora Dianae;
<stat. theb. 4.431>	aut ubi fessa iugis, dulcesque altissima somnos
<stat. theb. 4.432>	lux mouet, hic late iaculis circum undique fixis
<stat. theb. 4.433>	effusam pharetra ceruicem excepta quiescit.
<stat. theb. 4.434>	extra inmane patent, tellus Mauortia, campi;
<stat. theb. 4.435>	fetus ager Cadmo, durus qui uomere primo
<stat. theb. 4.436>	post consanguineas acies sulcosque nocentes
<stat. theb. 4.437>	ausus humum uersare et putria sanguine prata
<stat. theb. 4.438>	eruit; ingentes infelix terra tumultus
<stat. theb. 4.439>	lucis adhuc medio solaque in nocte per umbras
<stat. theb. 4.440>	expirat, nigri cum uana in proelia surgunt
<stat. theb. 4.441>	terrigenae; fugit incepto tremibundus ab aruo
<stat. theb. 4.442>	agricola insanique domum rediere iuuenci.
<stat. theb. 4.443>	hic senior uates (Stygiis accommoda quippe
<stat. theb. 4.444>	terra sacris, uiuoque placent sola pinguia tabo)
<stat. theb. 4.445>	uelleris obscuri pecudes armentaque sisti
<stat. theb. 4.446>	atra monet; quaecumque gregum pulcherrima ceruix
<stat. theb. 4.447>	ducitur; ingemuit Dirce maestusque Cithaeron,
<stat. theb. 4.448>	et noua clamosae stupuere silentia ualles.
<stat. theb. 4.449>	tum fera caeruleis intexit cornua sertis
<stat. theb. 4.450>	ipse manu tractans, notaeque in limite siluae
<stat. theb. 4.451>	principio largos nouies tellure cauata
<stat. theb. 4.452>	inclinat Bacchi latices et munera uerni
<stat. theb. 4.453>	lactis et Actaeos imbres suadumque cruorem
<stat. theb. 4.454>	manibus; aggeritur quantum bibit arida tellus.
<stat. theb. 4.455>	trunca dehinc nemora aduoluunt, maestusque sacerdos 
<stat. theb. 4.456>	tres Hecatae totidemque satis Acheronte nefasto
<stat. theb. 4.457>	uirginibus iubet esse focos; tibi, rector Auerni,
<stat. theb. 4.458>	quamquam infossus humo superat tamen agger in auras
<stat. theb. 4.459>	pineus; hunc iuxta cumulo minor ara profundae
<stat. theb. 4.460>	erigitur Cereri; frontes atque omne cupressus
<stat. theb. 4.461>	intexit plorata latus. iamque ardua ferro
<stat. theb. 4.462>	signati capita et frugum libamine puro
<stat. theb. 4.463>	in uulnus cecidere greges; tunc innuba Manto
<stat. theb. 4.464>	exceptum pateris praelibat sanguen, et omnes
<stat. theb. 4.465>	ter circum acta pyras sancti de more parentis
<stat. theb. 4.466>	semineces fibras et adhuc spirantia reddit
<stat. theb. 4.467>	uiscera, nec rapidas cunctatur frondibus atris
<stat. theb. 4.468>	subiectare faces. atque ipse sonantia flammis
<stat. theb. 4.469>	uirgulta et tristes crepuisse ut sensit aceruos
<stat. theb. 4.470>	Tiresias (illi nam plurimus ardor anhelat
<stat. theb. 4.471>	ante genas impletque cauos uapor igneus orbes)
<stat. theb. 4.472>	exclamat (tremuere rogi et uox terruit ignem):
<stat. theb. 4.473>	'Tartareae sedes et formidabile regnum
<stat. theb. 4.474>	Mortis inexpletae, tuque, o saeuissime fratrum,
<stat. theb. 4.475>	cui seruire dati manes aeternaque sontum
<stat. theb. 4.476>	supplicia atque imi famulatur regia mundi,
<stat. theb. 4.477>	soluite pulsanti loca muta et inane seuerae
<stat. theb. 4.478>	Persephones uulgusque caua sub nocte repostum
<stat. theb. 4.479>	elicite, et plena redeat Styga portitor alno.
<stat. theb. 4.480>	ferte simul gressus, nec simplex manibus esto
<stat. theb. 4.481>	in lucem remeare modus; tu separe coetu
<stat. theb. 4.482>	Elysios, Persei, pios, uirgaque potenti
<stat. theb. 4.483>	nubilus Arcas agat; contra per crimina functis,
<stat. theb. 4.484>	qui plures Erebo pluresque e sanguine Cadmi,
<stat. theb. 4.485>	angue ter excusso et flagranti praeuia taxo,
<stat. theb. 4.486>	Tisiphone, dux pande diem, nec lucis egentes
<stat. theb. 4.487>	Cerberus occursu capitum detorqueat umbras.'
<stat. theb. 4.488>	dixerat, et pariter senior Phoebeaque uirgo
<stat. theb. 4.489>	erexere animos; illi formidine nulla,
<stat. theb. 4.490>	quippe in corde deus, solum timor obruit ingens
<stat. theb. 4.491>	Oedipodioniden, uatisque horrenda canentis
<stat. theb. 4.492>	nunc umeros nunc ille manus et uellera prensat
<stat. theb. 4.493>	anxius inceptisque uelit desistere sacris.
<stat. theb. 4.494>	qualis Gaetulae stabulantem ad confraga siluae
<stat. theb. 4.495>	uenator longo motum clamore leonem
<stat. theb. 4.496>	expectat firmans animum et sudantia nisu
<stat. theb. 4.497>	tela premens; gelat ora pauor gressusque tremescunt,
<stat. theb. 4.498>	quis ueniat quantusque, sed horrida signa frementis
<stat. theb. 4.499>	accipit et caeca metitur murmura cura.
<stat. theb. 4.500>	atque hic Tiresias nondum aduentantibus umbris:
<stat. theb. 4.501>	'testor,' ait, 'diuae, quibus hunc saturauimus ignem
<stat. theb. 4.502>	laeuaque conuulsae dedimus carchesia terrae,
<stat. theb. 4.503>	iam nequeo tolerare moram. cassusne sacerdos
<stat. theb. 4.504>	audior? an, rabido iubeat si Thessala cantu,
<stat. theb. 4.505>	ibitis? et, Scythicis quotiens medicata uenenis
<stat. theb. 4.506>	Colchis aget, trepido pallebunt Tartara motu?
<stat. theb. 4.507>	nostri cura minor, si non attollere bustis
<stat. theb. 4.508>	corpora nec plenas antiquis ossibus urnas
<stat. theb. 4.509>	egerere et mixtos caelique Erebique sub unum
<stat. theb. 4.510>	funestare deos libet aut exanguia ferro
<stat. theb. 4.511>	ora sequi atque aegras functorum carpere fibras?
<stat. theb. 4.512>	ne tenues annos nubemque hanc frontis opacae
<stat. theb. 4.513>	spernite, ne, moneo: et nobis saeuire facultas.
<stat. theb. 4.514>	scimus enim et quidquid dici noscique timetis
<stat. theb. 4.515>	et turbare Hecaten (ni te, Thymbraee, uererer)
<stat. theb. 4.516>	et triplicis mundi summum, quem scire nefastum.
<stat. theb. 4.517>	illum++sed taceo: prohibet tranquilla senectus.
<stat. theb. 4.518>	iamque ego uos++' auide subicit Phoebeia Manto:
<stat. theb. 4.519>	'audiris, genitor, uulgusque exangue propinquat.
<stat. theb. 4.520>	panditur Elysium chaos, et telluris opertae
<stat. theb. 4.521>	dissilit umbra capax, siluaeque et nigra patescunt
<stat. theb. 4.522>	flumina: liuentes Acheron eiectat harenas,
<stat. theb. 4.523>	fumidus atra uadis Phlegethon incendia uoluit,
<stat. theb. 4.524>	et Styx discretis interflua manibus obstat.
<stat. theb. 4.525>	ipsum pallentem solio circumque ministras
<stat. theb. 4.526>	funestorum operum Eumenidas Stygiaeque seueros
<stat. theb. 4.527>	Iunonis thalamos et torua cubilia cerno.
<stat. theb. 4.528>	in speculis Mors atra sedet dominoque silentes
<stat. theb. 4.529>	adnumerat populos; maior superinminet ordo.
<stat. theb. 4.530>	arbiter hos dura uersat Gortynius urna
<stat. theb. 4.531>	uera minis poscens adigitque expromere uitas
<stat. theb. 4.532>	usque retro et tandem poenarum lucra fateri.
<stat. theb. 4.533>	quid tibi monstra Erebi, Scyllas et inane furentes
<stat. theb. 4.534>	Centauros solidoque intorta adamante Gigantum
<stat. theb. 4.535>	uincula et angustam centeni Aegaeonis umbram?'
<stat. theb. 4.536>	'immo,' ait, 'o nostrae regimen uiresque senectae,
<stat. theb. 4.537>	ne uulgata mihi. quis enim remeabile saxum
<stat. theb. 4.538>	fallentesque lacus Tityonque alimenta uolucrum
<stat. theb. 4.539>	et caligantem longis Ixiona gyris
<stat. theb. 4.540>	nesciat? ipse etiam, melior cum sanguis, opertas
<stat. theb. 4.541>	inspexi sedes, Hecate ducente, priusquam
<stat. theb. 4.542>	obruit ora deus totamque in pectora lucem
<stat. theb. 4.543>	detulit. Argolicas magis huc appelle precando
<stat. theb. 4.544>	Thebanasque animas; alias auertere gressus
<stat. theb. 4.545>	lacte quater sparsas maestoque excedere luco,
<stat. theb. 4.546>	nata, iube; tum qui uultus habitusque, quis ardor
<stat. theb. 4.547>	sanguinis adfusi, gens utra superbior adsit,
<stat. theb. 4.548>	dic agedum nostramque mone per singula noctem.'
<stat. theb. 4.549>	iussa facit carmenque serit, quo dissipat umbras,
<stat. theb. 4.550>	quo reciet sparsas; qualis, si crimina demas, 
<stat. theb. 4.551>	Colchis et Aeaeo simulatrix litore Circe.
<stat. theb. 4.552>	tunc his sacrificum dictis adfata parentem:
<stat. theb. 4.553>	'primus sanguineo summittit inertia Cadmus
<stat. theb. 4.554>	ora lacu, iuxtaque uirum Cythereia proles
<stat. theb. 4.555>	insequitur, geminusque bibit de uertice serpens.
<stat. theb. 4.556>	terrigenae comites illos, gens Martia, cingunt,
<stat. theb. 4.557>	quis aeui mensura dies, manus omnis in armis,
<stat. theb. 4.558>	omnis et in capulo; prohibent obstantque ruuntque
<stat. theb. 4.559>	spirantum rabie, nec tristi incumbere fossae
<stat. theb. 4.560>	cura, sed alternum sitis exhaurire cruorem.
<stat. theb. 4.561>	proxima natarum manus est fletique nepotes.
<stat. theb. 4.562>	hic orbam Autonoen, et anhelam cernimus Ino
<stat. theb. 4.563>	respectantem arcus et ad ubera dulce prementem
<stat. theb. 4.564>	pignus, et oppositis Semelen a uentre lacertis.
<stat. theb. 4.565>	Penthea iam fractis genetrix Cadmeia thyrsis
<stat. theb. 4.566>	iamque remissa deo pectusque adoperta cruentum
<stat. theb. 4.567>	insequitur planctu; fugit ille per auia Lethes
<stat. theb. 4.568>	et Stygios super usque lacus, ubi mitior illum
<stat. theb. 4.569>	flet pater et lacerum componit corpus Echion.
<stat. theb. 4.570>	tristem nosco Lycum dextramque in terga reflexum
<stat. theb. 4.571>	Aeoliden, umero iactantem funus onusto.
<stat. theb. 4.572>	necdum ille aut habitus aut uersae crimina formae
<stat. theb. 4.573>	mutat Aristaeo genitus: frons aspera cornu,
<stat. theb. 4.574>	tela manu, reicitque canes in uulnus hiantes.
<stat. theb. 4.575>	ecce autem magna subit inuidiosa caterua
<stat. theb. 4.576>	Tantalis et tumido percenset funera luctu,
<stat. theb. 4.577>	nil deiecta malis; iuuat effugisse deorum
<stat. theb. 4.578>	numina et insanae plus iam permittere linguae.'
<stat. theb. 4.579>	talia dum patri canit intemerata sacerdos,
<stat. theb. 4.580>	illius elatis tremefacta adsurgere uittis 
<stat. theb. 4.581>	canities tenuisque impelli sanguine uultus.
<stat. theb. 4.582>	nec iam firmanti baculo nec uirgine fida
<stat. theb. 4.583>	nititur, erectusque solo, 'desiste canendo,
<stat. theb. 4.584>	nata,' ait, 'externae satis est mihi lucis, inertes
<stat. theb. 4.585>	discedunt nebulae, et uultum niger exuit aer.
<stat. theb. 4.586>	umbrisne an supero dimissus Apolline complet
<stat. theb. 4.587>	spiritus? en uideo quaecumque audita. sed ecce
<stat. theb. 4.588>	maerent Argolici deiecto lumine manes!
<stat. theb. 4.589>	toruus Abas Proetusque nocens mitisque Phoroneus
<stat. theb. 4.590>	truncatusque Pelops et saeuo puluere sordens
<stat. theb. 4.591>	Oenomaus largis umectant imbribus ora.
<stat. theb. 4.592>	auguror hinc Thebis belli meliora. quid autem
<stat. theb. 4.593>	hi grege condenso (quantum arma et uulnera monstrant,
<stat. theb. 4.594>	pugnaces animae) nobis in sanguine multo
<stat. theb. 4.595>	oraque pectoraque et falso clamore leuatas
<stat. theb. 4.596>	intendunt sine pace manus? rex, fallor? an hi sunt
<stat. theb. 4.597>	quinquaginta illi? cernis Cthoniumque Chrominque
<stat. theb. 4.598>	Phegeaque et nostra praesignem Maeona lauro.
<stat. theb. 4.599>	ne saeuite, duces, nihil hic mortalibus ausum,
<stat. theb. 4.600>	credite, consiliis: hos ferrea neuerat annos
<stat. theb. 4.601>	Atropos. existis casus: bella horrida nobis,
<stat. theb. 4.602>	atque iterum Tydeus.' dicit, uittaque ligatis
<stat. theb. 4.603>	frondibus instantes abigit monstratque cruorem.
<stat. theb. 4.604>	stabat inops comitum Cocyti in litore maesto
<stat. theb. 4.605>	Laius, inmiti quem iam deus ales Auerno
<stat. theb. 4.606>	reddiderat, dirumque tuens obliqua nepotem
<stat. theb. 4.607>	(noscit enim uultu) non ille aut sanguinis haustus,
<stat. theb. 4.608>	cetera ceu plebes, aliumue accedit ad imbrem,
<stat. theb. 4.609>	inmortale odium spirans. sed prolicit ultro
<stat. theb. 4.610>	Aonius uates: 'Tyriae dux inclute Thebes,
<stat. theb. 4.611>	cuius ab interitu non ulla Amphionis arces
<stat. theb. 4.612>	uidit amica dies, o iam satis ulte cruentum
<stat. theb. 4.613>	exitium, et multum placata minoribus umbra,
<stat. theb. 4.614>	quo miserande fugis? iacet ille in funere longo,
<stat. theb. 4.615>	quem fremis, et iunctae sentit confinia mortis,
<stat. theb. 4.616>	obsitus exhaustos paedore et sanguine uultus
<stat. theb. 4.617>	eiectusque die: sors leto durior omni,
<stat. theb. 4.618>	crede mihi! quaenam inmeritum uitare nepotem
<stat. theb. 4.619>	causa tibi? confer uultum et satiare litanti
<stat. theb. 4.620>	sanguine uenturasque uices et funera belli
<stat. theb. 4.621>	pande, uel infensus uel res miserate tuorum.
<stat. theb. 4.622>	tunc ego et optata uetitam transmittere Lethen
<stat. theb. 4.623>	puppe dabo placidumque pia tellure reponam
<stat. theb. 4.624>	et Stygiis mandabo deis.' mulcetur honoris
<stat. theb. 4.625>	muneribus tingitque genas, dein talia reddit:
<stat. theb. 4.626>	'cur tibi uersanti manes, aequaeue sacerdos,
<stat. theb. 4.627>	lectus ego augurio tantisque potissimus umbris,
<stat. theb. 4.628>	qui uentura loquar? satis est meminisse priorum.
<stat. theb. 4.629>	nostrane praeclari (pudeat) consulta nepotes
<stat. theb. 4.630>	poscitis? illum, illum sacris adhibete nefastis,
<stat. theb. 4.631>	qui laeto fodit ense patrem, qui semet in ortus
<stat. theb. 4.632>	uertit et indignae regerit sua pignora matri.
<stat. theb. 4.633>	et nunc ille deos Furiarumque atra fatigat
<stat. theb. 4.634>	concilia et nostros rogat haec in proelia manes.
<stat. theb. 4.635>	quodsi adeo placui deflenda in tempora uates,
<stat. theb. 4.636>	dicam equidem, quo me Lachesis, quo torua Megaera
<stat. theb. 4.637>	usque sinunt: bellum, innumero uenit undique bellum
<stat. theb. 4.638>	agmine, Lernaeosque trahit fatalis alumnos
<stat. theb. 4.639>	Gradiuus stimulis; hos terrae monstra deumque
<stat. theb. 4.640>	tela manent pulchrique obitus et ab igne supremo
<stat. theb. 4.641>	sontes lege morae. certa est uictoria Thebis,
<stat. theb. 4.642>	ne trepida, nec regna ferox germanus habebit
<stat. theb. 4.643>	sed Furiae; geminumque nefas miserosque per enses
<stat. theb. 4.644>	(ei mihi!) crudelis uincit pater.' haec ubi fatus
<stat. theb. 4.645>	labitur et flexa dubios ambage relinquit.
<stat. theb. 4.646>	interea gelidam Nemeen et conscia laudis
<stat. theb. 4.647>	Herculeae dumeta uaga legione tenebant
<stat. theb. 4.648>	Inachidae; iam Sidonias auertere praedas,
<stat. theb. 4.649>	sternere, ferre domos ardent instantque. quis iras
<stat. theb. 4.650>	flexerit, unde morae, medius quis euntibus error,
<stat. theb. 4.651>	Phoebe, doce: nos rara manent exordia famae.
<stat. theb. 4.652>	marcidus edomito bellum referebat ab Haemo
<stat. theb. 4.653>	Liber; ibi armiferos geminae iam sidera brumae
<stat. theb. 4.654>	orgia ferre Getas canumque uirescere dorso
<stat. theb. 4.655>	Othryn et Icaria Rhodopen adsueuerat umbra,
<stat. theb. 4.656>	et iam pampineos materna ad moenia currus
<stat. theb. 4.657>	promouet; effrenae dextra laeuaque sequuntur
<stat. theb. 4.658>	lynces, et uda mero lambunt retinacula tigres.
<stat. theb. 4.659>	post exultantes spolia armentalia portant
<stat. theb. 4.660>	seminecesque lupos scissasque Mimallones ursas.
<stat. theb. 4.661>	nec comitatus iners: sunt illic Ira Furorque
<stat. theb. 4.662>	et Metus et Virtus et numquam sobrius Ardor
<stat. theb. 4.663>	succiduique gradus et castra simillima regi.
<stat. theb. 4.664>	isque ubi puluerea Nemeen efferuere nube
<stat. theb. 4.665>	conspicit et solem radiis ignescere ferri,
<stat. theb. 4.666>	necdum compositas belli in certamina Thebas,
<stat. theb. 4.667>	concussus uisis, quamquam ore et pectore marcet,
<stat. theb. 4.668>	aeraque tympanaque et biforem reticere tumultum
<stat. theb. 4.669>	imperat, attonitas qui circum plurimus aures,
<stat. theb. 4.670>	atque ita: 'me globus iste meamque excindere gentem
<stat. theb. 4.671>	apparat; ex longo recalet furor; hoc mihi saeuum
<stat. theb. 4.672>	Argos et indomitae bellum ciet ira nouercae.
<stat. theb. 4.673>	usque adeone parum cineri data mater iniquo
<stat. theb. 4.674>	natalesque rogi quaeque ipse micantia sensi
<stat. theb. 4.675>	fulgura? reliquias etiam fusaeque sepulcrum
<stat. theb. 4.676>	paelicis et residem ferro petit impia Theben.
<stat. theb. 4.677>	nectam fraude moras; illum, illum tendite campum,
<stat. theb. 4.678>	tendite, io comites.' Hyrcanae ad signa iugales
<stat. theb. 4.679>	intumuere iubas, dicto prius astitit aruis.
<stat. theb. 4.680>	tempus erat medii cum solem in culmina mundi
<stat. theb. 4.681>	tollit anhela dies, ubi tardus hiantibus aruis
<stat. theb. 4.682>	stat uapor atque omnes admittunt aethera luci.
<stat. theb. 4.683>	undarum uocat ille deas mediusque silentum
<stat. theb. 4.684>	incipit: 'agrestes, fluuiorum numina, Nymphae,
<stat. theb. 4.685>	et nostri pars magna gregis, perferte laborem
<stat. theb. 4.686>	quem damus. Argolicos paulum mihi fontibus amnes
<stat. theb. 4.687>	stagnaque et errantes obducite puluere riuos.
<stat. theb. 4.688>	praecipuam Nemeen, qua nostra in moenia bellis
<stat. theb. 4.689>	nunc iter, ex alto fugiat liquor; adiuuat ipse
<stat. theb. 4.690>	Phoebus adhuc summo, cesset ni uestra uoluntas,
<stat. theb. 4.691>	limite; uim coeptis indulgent astra, meaeque
<stat. theb. 4.692>	aestifer Erigones spumat canis. ite uolentes,
<stat. theb. 4.693>	ite in operta soli; post uos ego gurgite pleno
<stat. theb. 4.694>	eliciam, et quae dona meis amplissima sacris
<stat. theb. 4.695>	uester habebit honos, nocturnaque furta licentum
<stat. theb. 4.696>	cornipedum et cupidas Faunorum arcebo rapinas.'
<stat. theb. 4.697>	dixerat; ast illis tenuior percurrere uisus
<stat. theb. 4.698>	ora situs, uiridisque comis exhorruit umor.
<stat. theb. 4.699>	protinus Inachios haurit sitis ignea campos:
<stat. theb. 4.700>	diffugere undae, squalent fontesque lacusque,
<stat. theb. 4.701>	et caua feruenti durescunt flumina limo.
<stat. theb. 4.702>	aegra solo macies, tenerique in origine culmi
<stat. theb. 4.703>	inclinata seges, deceptum margine ripae
<stat. theb. 4.704>	stat pecus, atque amnes quaerunt armenta natatos.
<stat. theb. 4.705>	sic ubi se magnis refluus suppressit in antris
<stat. theb. 4.706>	Nilus et Eoae liquentia pabula brumae
<stat. theb. 4.707>	ore premit, fumant desertae gurgite ualles
<stat. theb. 4.708>	et patris undosi sonitus expectat hiulca
<stat. theb. 4.709>	Aegyptos, donec Phariis alimenta rogatus
<stat. theb. 4.710>	donet agris magnumque inducat messibus annum.
<stat. theb. 4.711>	aret Lerna nocens, aret Lyrceus et ingens
<stat. theb. 4.712>	Inachus aduoluensque natantia saxa Charadrus
<stat. theb. 4.713>	et numquam in ripis audax Erasinus et aequus
<stat. theb. 4.714>	fluctibus Asterion, ille alta per auia notus
<stat. theb. 4.715>	audiri et longe pastorum rumpere somnos.
<stat. theb. 4.716>	[sic Hyperionios cum lux effrena per orbem
<stat. theb. 4.717>	rapta ruit Phaethontis equos, magnumque laborem
<stat. theb. 4.718>	discordes gemuere poli, dum pontus et arua
<stat. theb. 4.719>	stellarumque ruunt crines, non amnibus undae,
<stat. theb. 4.720>	non lucis mansere comae, sed multus ubique
<stat. theb. 4.721>	ignis, ubique faces et longa fluminis instar
<stat. theb. 4.722>	indiget Aegaeon deceptus imagine ripae.]
<stat. theb. 4.723>	una tamen tacitas, sed iussu numinis, undas,
<stat. theb. 4.724>	haec quoque, secreta nutrit Langia sub umbra.
<stat. theb. 4.725>	nondum illi raptus dederat lacrimabile nomen
<stat. theb. 4.726>	Archemorus, nec fama deae; tamen auia seruat
<stat. theb. 4.727>	et nemus et fluuium; manet ingens gloria nympham,
<stat. theb. 4.728>	cum tristem Hypsipylen ducibus sudatus Achaeis
<stat. theb. 4.729>	ludus et atra sacrum recolet trieteris Ophelten.
<stat. theb. 4.730>	ergo nec ardentes clipeos uectare nec artos 
<stat. theb. 4.731>	thoracum nexus (tantum sitis horrida torret)
<stat. theb. 4.732>	sufficiunt; non ora modo angustisque perusti
<stat. theb. 4.733>	faucibus, interior sed uis quatit: aspera pulsu
<stat. theb. 4.734>	corda, gelant uenae et siccis cruor aeger adhaeret
<stat. theb. 4.735>	uisceribus; tunc sole putris, tunc puluere tellus
<stat. theb. 4.736>	exhalat calidam nubem. non spumeus imber
<stat. theb. 4.737>	manat equum: siccis inlidunt ora lupatis,
<stat. theb. 4.738>	ora catenatas procul exertantia linguas;
<stat. theb. 4.739>	nec legem dominosue pati, sed perfurit aruis
<stat. theb. 4.740>	flammatum pecus. huc illuc impellit Adrastus
<stat. theb. 4.741>	exploratores, si stagna Licymnia restent,
<stat. theb. 4.742>	si quis Amymones superet liquor: omnia caecis
<stat. theb. 4.743>	ignibus hausta sedent, nec spes umentis Olympi,
<stat. theb. 4.744>	ceu flauam Libyen desertaque pulueris Afri
<stat. theb. 4.745>	conlustrent nullaque umbratam nube Syenen.
<stat. theb. 4.746>	tandem inter siluas (sic Euhius ipse pararat)
<stat. theb. 4.747>	errantes subitam pulchro in maerore tuentur
<stat. theb. 4.748>	Hypsipylen; illi quamuis et ad ubera Opheltes
<stat. theb. 4.749>	non suus, Inachii proles infausta Lycurgi,
<stat. theb. 4.750>	dependet (neglecta comam nec diues amictu),
<stat. theb. 4.751>	regales tamen ore notae, nec mersus acerbis
<stat. theb. 4.752>	extat honos. tunc haec adeo stupefactus Adrastus:
<stat. theb. 4.753>	'diua potens nemorum (nam te uultusque pudorque
<stat. theb. 4.754>	mortali de stirpe negant), quae laeta sub isto
<stat. theb. 4.755>	igne poli non quaeris aquas, succurre propinquis
<stat. theb. 4.756>	gentibus; Arquitenens seu te Latonia casto
<stat. theb. 4.757>	de grege transmisit thalamis, seu lapsus ab astris
<stat. theb. 4.758>	non humilis fecundat amor (neque enim ipse deorum
<stat. theb. 4.759>	arbiter Argolidum thalamis nouus), aspice maesta
<stat. theb. 4.760>	agmina. nos ferro meritas excindere Thebas 
<stat. theb. 4.761>	mens tulit, imbelli sed nunc sitis aspera fato
<stat. theb. 4.762>	summittitque animos et inertia robora carpit.
<stat. theb. 4.763>	da fessis in rebus opem, seu turbidus amnis,
<stat. theb. 4.764>	seu tibi foeda palus, nihil hac in sorte pudendum,
<stat. theb. 4.765>	nil humile est; tu nunc Ventis pluuioque rogaris
<stat. theb. 4.766>	pro Ioue, tu refugas uires et pectora bellis
<stat. theb. 4.767>	exanimata reple: sic hoc tibi sidere dextro
<stat. theb. 4.768>	crescat onus. tantum reduces det flectere gressus
<stat. theb. 4.769>	Iuppiter, o quanta belli donabere praeda!
<stat. theb. 4.770>	Dircaeos tibi, diua, greges numerumque rependam
<stat. theb. 4.771>	plebis, et hic magna lucus signabitur ara.'
<stat. theb. 4.772>	dixit, et orantis media inter anhelitus ardens
<stat. theb. 4.773>	uerba rapit, cursuque animae labat arida lingua;
<stat. theb. 4.774>	idem omnes pallorque uiros flatusque soluti
<stat. theb. 4.775>	oris habet. reddit demisso Lemnia uultu:
<stat. theb. 4.776>	'diua quidem uobis, etsi caelestis origo est,
<stat. theb. 4.777>	unde ego? mortales utinam haud transgressa fuissem
<stat. theb. 4.778>	luctibus! altricem mandati cernitis orbam
<stat. theb. 4.779>	pignoris; at nostris an quis sinus, uberaque ulla,
<stat. theb. 4.780>	scit deus; et nobis regnum tamen et pater ingens++
<stat. theb. 4.781>	sed quid ego haec, fessosque optatis demoror undis?
<stat. theb. 4.782>	mecum age nunc, si forte uado Langia perennes
<stat. theb. 4.783>	seruat aquas; solet et rabidi sub limite Cancri
<stat. theb. 4.784>	semper, et Icarii quamuis iuba fulguret astri,
<stat. theb. 4.785>	ire tamen.' simul haerentem, ne tarda Pelasgis
<stat. theb. 4.786>	dux foret, a! miserum uicino caespite alumnum
<stat. theb. 4.787>	(sic Parcae uoluere) locat ponique negantis
<stat. theb. 4.788>	floribus aggestis et amico murmure dulces
<stat. theb. 4.789>	solatur lacrimas: qualis Berecyntia mater,
<stat. theb. 4.790>	dum paruum circa iubet exultare Tonantem
<stat. theb. 4.791>	Curetas trepidos; illi certantia plaudunt
<stat. theb. 4.792>	orgia, sed magnis resonat uagitibus Ide.
<stat. theb. 4.793>	at puer in gremio uernae telluris et alto
<stat. theb. 4.794>	gramine nunc faciles sternit procursibus herbas
<stat. theb. 4.795>	in uultum nitens, caram modo lactis egeno
<stat. theb. 4.796>	nutricem clangore ciens iterumque renidens
<stat. theb. 4.797>	et teneris meditans uerba inluctantia labris
<stat. theb. 4.798>	miratur nemorum strepitus aut obuia carpit
<stat. theb. 4.799>	aut patulo trahit ore diem nemorique malorum
<stat. theb. 4.800>	inscius et uitae multum securus inerrat.
<stat. theb. 4.801>	sic tener Odrysia Mauors niue, sic puer ales
<stat. theb. 4.802>	uertice Maenalio, talis per litora reptans
<stat. theb. 4.803>	improbus Ortygiae latus inclinabat Apollo.
<stat. theb. 4.804>	illi per dumos et opaca uirentibus umbris
<stat. theb. 4.805>	deuia: pars cingunt, pars arta plebe sequuntur
<stat. theb. 4.806>	praecelerantque ducem. medium subit illa per agmen
<stat. theb. 4.807>	non humili festina modo; iamque amne propinquo
<stat. theb. 4.808>	rauca sonat uallis, saxosumque impulit aures
<stat. theb. 4.809>	murmur: ibi exultans conclamat ab agmine primus,
<stat. theb. 4.810>	sicut erat leuibus tollens uexilla maniplis,
<stat. theb. 4.811>	Argus, 'aquae?' longusque uirum super ora cucurrit
<stat. theb. 4.812>	clamor, 'aquae!' sic Ambracii per litora ponti
<stat. theb. 4.813>	nauticus in remis iuuenum monstrante magistro
<stat. theb. 4.814>	fit sonus inque uicem contra percussa reclamat
<stat. theb. 4.815>	terra, salutatus cum Leucada pandit Apollo.
<stat. theb. 4.816>	incubuere uadis passim discrimine nullo
<stat. theb. 4.817>	turba simul primique, nequit secernere mixtos
<stat. theb. 4.818>	aequa sitis, frenata suis in curribus intrant
<stat. theb. 4.819>	armenta, et pleni dominis armisque feruntur
<stat. theb. 4.820>	quadripedes; hos turbo rapax, hos lubrica fallunt 
<stat. theb. 4.821>	saxa, nec implicitos fluuio reuerentia reges
<stat. theb. 4.822>	proterere aut mersisse uado clamantis amici
<stat. theb. 4.823>	ora. fremunt undae, longusque a fontibus amnis
<stat. theb. 4.824>	diripitur; modo lene uirens et gurgite puro
<stat. theb. 4.825>	perspicuus, nunc sordet aquis egestus ab imis
<stat. theb. 4.826>	alueus; inde tori riparum et proruta turbant
<stat. theb. 4.827>	gramina; iam crassus caenoque et puluere torrens,
<stat. theb. 4.828>	quamquam expleta sitis, bibitur tamen. agmina bello
<stat. theb. 4.829>	decertare putes iustumque in gurgite Martem
<stat. theb. 4.830>	perfurere aut captam tolli uictoribus urbem.
<stat. theb. 4.831>	atque aliquis regum medio circumfluus amni:
<stat. theb. 4.832>	'siluarum, Nemea, longe regina uirentum,
<stat. theb. 4.833>	lecta Iouis sedes, quam tu non Herculis actis
<stat. theb. 4.834>	dura magis, rabidi cum colla comantia monstri
<stat. theb. 4.835>	angeret et tumidos animam angustaret in artus!
<stat. theb. 4.836>	hac saeuisse tenus populorum in coepta tuorum
<stat. theb. 4.837>	sufficiat; tuque o cunctis insuete domari
<stat. theb. 4.838>	solibus, aeternae largitor corniger undae,
<stat. theb. 4.839>	laetus eas, quacumque domo gelida ora resoluis
<stat. theb. 4.840>	inmortale tumens; neque enim tibi cana repostas
<stat. theb. 4.841>	bruma niues raptasque alio de fonte refundit
<stat. theb. 4.842>	arcus aquas grauidiue indulgent nubila Cauri,
<stat. theb. 4.843>	sed tuus et nulli ruis expugnabilis astro.
<stat. theb. 4.844>	te nec Apollineus Ladon nec Xanthus uterque
<stat. theb. 4.845>	Spercheosque minas Centaureusque Lycormas
<stat. theb. 4.846>	praestiterint; tu pace mihi, tu nube sub ipsa
<stat. theb. 4.847>	armorum festasque super celebrabere mensas
<stat. theb. 4.848>	(a Ioue primus honos), bellis modo laetus ouantes
<stat. theb. 4.849>	accipias fessisque libens iterum hospita pandas
<stat. theb. 4.850>	flumina defensasque uelis agnoscere turmas.'

<stat. theb. 5.1>	Pulsa sitis fluuio, populataque gurgitis alueum
<stat. theb. 5.2>	agmina linquebant ripas amnemque minorem;
<stat. theb. 5.3>	acrior et campum sonipes rapit et pedes arua
<stat. theb. 5.4>	implet ouans, rediere uiris animique minaeque
<stat. theb. 5.5>	uotaque, sanguineis mixtum ceu fontibus ignem
<stat. theb. 5.6>	hausissent belli magnasque in proelia mentes.
<stat. theb. 5.7>	dispositi in turmas rursus legemque seueri
<stat. theb. 5.8>	ordinis, ut cuique ante locus ductorque, monentur
<stat. theb. 5.9>	instaurare uias. tellus iam puluere primo
<stat. theb. 5.10>	crescit, et armorum transmittunt fulgura siluae.
<stat. theb. 5.11>	qualia trans pontum Phariis defensa serenis
<stat. theb. 5.12>	rauca Paraetonio decedunt agmina Nilo,
<stat. theb. 5.13>	cum fera ponit hiems: illae clangore fugaci,
<stat. theb. 5.14>	umbra fretis aruisque, uolant, sonat auius aether.
<stat. theb. 5.15>	iam Borean imbresque pati, iam nare solutis
<stat. theb. 5.16>	amnibus et nudo iuuat aestiuare sub Haemo.
<stat. theb. 5.17>	hic rursus simili procerum uallante corona
<stat. theb. 5.18>	dux Talaionides, antiqua ut forte sub orno
<stat. theb. 5.19>	stabat et admoti nixus Polynicis in hastam:
<stat. theb. 5.20>	'at tamen, o quaecumque es' ait 'cui gloria tanta,
<stat. theb. 5.21>	uenimus innumerae fatum debere cohortes,
<stat. theb. 5.22>	quem non ipse deum sator aspernetur honorem,
<stat. theb. 5.23>	dic age, quando tuis alacres absistimus undis,
<stat. theb. 5.24>	quae domus aut tellus, animam quibus hauseris astris.
<stat. theb. 5.25>	dic quis et ille pater. neque enim tibi numina longe,
<stat. theb. 5.26>	transierit fortuna licet, maiorque per ora
<stat. theb. 5.27>	sanguis, et adflicto spirat reuerentia uultu.'
<stat. theb. 5.28>	ingemit, et paulum fletu cunctata modesto
<stat. theb. 5.29>	Lemnias orsa refert: 'inmania uulnera, rector,
<stat. theb. 5.30>	integrare iubes, Furias et Lemnon et artis
<stat. theb. 5.31>	arma inserta toris debellatosque pudendo
<stat. theb. 5.32>	ense mares; redit ecce nefas et frigida cordi
<stat. theb. 5.33>	Eumenis. o miserae, quibus hic furor additus! o nox!
<stat. theb. 5.34>	o pater! illa ego nam, pudeat ne forte benignae
<stat. theb. 5.35>	hospitis, illa, duces, raptum quae sola parentem
<stat. theb. 5.36>	occului. quid longa malis exordia necto?
<stat. theb. 5.37>	et uos arma uocant magnique in corde paratus.
<stat. theb. 5.38>	hoc memorasse sat est: claro generata Thoante
<stat. theb. 5.39>	seruitium Hypsipyle uestri fero capta Lycurgi.'
<stat. theb. 5.40>	aduertere animos, maiorque et honora uideri
<stat. theb. 5.41>	parque operi tanto; cunctis tunc noscere casus
<stat. theb. 5.42>	ortus amor, pater ante alios hortatur Adrastus:
<stat. theb. 5.43>	'immo age, dum primi longe damus agmina uulgi
<stat. theb. 5.44>	(nec facilis Nemea latas euoluere uires,
<stat. theb. 5.45>	quippe obtenta comis et ineluctabilis umbra),
<stat. theb. 5.46>	pande nefas laudesque tuas gemitusque tuorum,
<stat. theb. 5.47>	unde hos aduenias regno deiecta labores.'
<stat. theb. 5.48>	dulce loqui miseris ueteresque reducere questus.
<stat. theb. 5.49>	incipit: 'Aegaeo premitur circumflua Nereo
<stat. theb. 5.50>	Lemnos, ubi ignifera fessus respirat ab Aetna 
<stat. theb. 5.51>	Mulciber; ingenti tellurem proximus umbra
<stat. theb. 5.52>	uestit Athos nemorumque obscurat imagine pontum;
<stat. theb. 5.53>	Thraces arant contra, Thracum fatalia nobis
<stat. theb. 5.54>	litora, et inde nefas. florebat diues alumnis
<stat. theb. 5.55>	terra, nec illa Samo fama Deloue sonanti
<stat. theb. 5.56>	peior et innumeris quas spumifer adsilit Aegon.
<stat. theb. 5.57>	dis uisum turbare domos, nec pectora culpa
<stat. theb. 5.58>	nostra uacant: nullos Veneri sacrauimus ignes,
<stat. theb. 5.59>	nulla deae sedes; mouet et caelestia quondam
<stat. theb. 5.60>	corda dolor lentoque inrepunt agmine Poenae.
<stat. theb. 5.61>	illa Paphon ueterem centumque altaria linquens,
<stat. theb. 5.62>	nec uultu nec crine prior, soluisse iugalem
<stat. theb. 5.63>	ceston et Idalias procul ablegasse uolucres
<stat. theb. 5.64>	fertur. erant certe media quae noctis in umbra
<stat. theb. 5.65>	diuam alios ignes maioraque tela gerentem
<stat. theb. 5.66>	Tartareas inter thalamis uolitasse sorores
<stat. theb. 5.67>	uulgarent, utque implicitis arcana domorum
<stat. theb. 5.68>	anguibus et saeua formidine nupta replesset
<stat. theb. 5.69>	limina nec fidi populum miserata mariti.
<stat. theb. 5.70>	protinus a Lemno teneri fugistis Amores:
<stat. theb. 5.71>	mutus Hymen uersaeque faces et frigida iusti
<stat. theb. 5.72>	cura tori. nullae redeunt in gaudia noctes,
<stat. theb. 5.73>	nullus in amplexu sopor est, Odia aspera ubique
<stat. theb. 5.74>	et Furor et medio recubat Discordia lecto.
<stat. theb. 5.75>	cura uiris tumidos aduersa Thracas in ora
<stat. theb. 5.76>	eruere et saeuam bellando frangere gentem.
<stat. theb. 5.77>	cumque domus contra stantesque in litore nati,
<stat. theb. 5.78>	dulcius Edonias hiemes Arctonque frementem
<stat. theb. 5.79>	excipere, aut tandem tacita post proelia nocte
<stat. theb. 5.80>	fractorum subitas torrentum audire ruinas.
<stat. theb. 5.81>	illae autem tristes (nam me tunc libera curis
<stat. theb. 5.82>	uirginitas annique tegunt) sub nocte dieque
<stat. theb. 5.83>	adsiduis aegrae in lacrimis solantia miscent
<stat. theb. 5.84>	conloquia, aut saeuam spectant trans aequora Thracen.
<stat. theb. 5.85>	Sol operum medius summo librabat Olympo
<stat. theb. 5.86>	lucentes, ceu staret, equos; quater axe sereno
<stat. theb. 5.87>	intonuit, quater antra dei fumantis anhelos
<stat. theb. 5.88>	exeruere apices, Ventisque absentibus Aegon
<stat. theb. 5.89>	motus et ingenti percussit litora ponto:
<stat. theb. 5.90>	cum subito horrendas aeui matura Polyxo
<stat. theb. 5.91>	tollitur in furias thalamisque insueta relictis
<stat. theb. 5.92>	euolat. insano ueluti Teumesia Thyias
<stat. theb. 5.93>	rapta deo, cum sacra uocant Idaeaque suadet
<stat. theb. 5.94>	buxus et a summis auditus montibus Euhan:
<stat. theb. 5.95>	sic, erecta genas aciemque effusa trementi
<stat. theb. 5.96>	sanguine, desertam rabidis clamoribus urbem
<stat. theb. 5.97>	exagitat clausasque domos et limina pulsans
<stat. theb. 5.98>	concilium uocat; infelix comitatus eunti
<stat. theb. 5.99>	haerebant nati. atque illae non segnius omnes
<stat. theb. 5.100>	erumpunt tectis, summasque ad Pallados arces
<stat. theb. 5.101>	impetus: huc propere stipamur et ordine nullo
<stat. theb. 5.102>	congestae; stricto mox ense silentia iussit
<stat. theb. 5.103>	hortatrix scelerum et medio sic ausa profari:
<stat. theb. 5.104>	"rem summam instinctu superum meritique doloris,
<stat. theb. 5.105>	o uiduae (firmate animos et pellite sexum!)
<stat. theb. 5.106>	Lemniades, sancire paro; si taedet inanes
<stat. theb. 5.107>	aeternum seruare domos turpemque iuuentae
<stat. theb. 5.108>	flore situm et longis steriles in luctibus annos,
<stat. theb. 5.109>	inueni, promitto, uiam (nec numina desunt)
<stat. theb. 5.110>	qua renouanda Venus: modo par insumite robur 
<stat. theb. 5.111>	luctibus, atque adeo primum hoc mihi noscere detur.
<stat. theb. 5.112>	tertia canet hiems: cui conubialia uincla
<stat. theb. 5.113>	aut thalami secretus honos? cui coniuge pectus
<stat. theb. 5.114>	intepuit? cuius uidit Lucina labores,
<stat. theb. 5.115>	dicite, uel iustos cuius pulsantia menses
<stat. theb. 5.116>	uota tument? qua pace feras uolucresque iugari
<stat. theb. 5.117>	mos datus! heu segnes! potuitne ultricia Graius
<stat. theb. 5.118>	uirginibus dare tela pater laetusque dolorum
<stat. theb. 5.119>	sanguine securos iuuenum perfundere somnos:
<stat. theb. 5.120>	at nos uulgus iners? quodsi propioribus actis
<stat. theb. 5.121>	est opus, ecce animos doceat Rhodopeia coniunx,
<stat. theb. 5.122>	ulta manu thalamos pariterque epulata marito.
<stat. theb. 5.123>	nec uos inmunis scelerum securaue cogo.
<stat. theb. 5.124>	plena mihi domus atque ingens, en cernite, sudor.
<stat. theb. 5.125>	quattuor hos una, decus et solacia patris,
<stat. theb. 5.126>	in gremio (licet amplexu lacrimisque morentur)
<stat. theb. 5.127>	transadigam ferro saniemque et uulnera fratrum
<stat. theb. 5.128>	miscebo patremque super spirantibus addam.
<stat. theb. 5.129>	ecqua tot in caedes animum promittit?" agebat
<stat. theb. 5.130>	pluribus; aduerso nituerunt uela profundo:
<stat. theb. 5.131>	Lemnia classis erat. rapuit gauisa Polyxo
<stat. theb. 5.132>	fortunam atque iterat: "superisne uocantibus ultro
<stat. theb. 5.133>	desumus? ecce rates! deus hos, deus ultor in iras
<stat. theb. 5.134>	apportat coeptisque fauet. nec imago quietis
<stat. theb. 5.135>	uana meae: nudo stabat Venus ense uideri 
<stat. theb. 5.136>	clara mihi somnosque super. 'quid perditis aeuum?'
<stat. theb. 5.137>	inquit, 'age auersis thalamos purgate maritis.
<stat. theb. 5.138>	ipsa faces alias melioraque foedera iungam.'
<stat. theb. 5.139>	dixit, et hoc ferrum stratis, hoc, credite, ferrum
<stat. theb. 5.140>	imposuit. quin, o miserae, dum tempus agi rem,
<stat. theb. 5.141>	consulite; en ualidis spumant euersa lacertis
<stat. theb. 5.142>	aequora, Bistonides ueniunt fortasse maritae."
<stat. theb. 5.143>	hinc stimuli ingentes, magnusque aduoluitur astris
<stat. theb. 5.144>	clamor. Amazonio Scythiam feruere tumultu
<stat. theb. 5.145>	lunatumque putes agmen descendere, ubi arma
<stat. theb. 5.146>	indulget pater et saeui mouet ostia Belli.
<stat. theb. 5.147>	nec uarius fremor aut studia in contraria rapti
<stat. theb. 5.148>	dissensus, ut plebe solet: furor omnibus idem,
<stat. theb. 5.149>	idem animus solare domos iuuenumque senumque
<stat. theb. 5.150>	praecipitare colos plenisque adfrangere paruos
<stat. theb. 5.151>	uberibus ferroque omnes exire per annos.
<stat. theb. 5.152>	tunc uiridi luco (lucus iuga celsa Mineruae
<stat. theb. 5.153>	propter opacat humum niger ipse, sed insuper ingens
<stat. theb. 5.154>	mons premit et gemina pereunt caligine soles),
<stat. theb. 5.155>	hic sanxere fidem, tu Martia testis Enyo
<stat. theb. 5.156>	atque inferna Ceres, Stygiaeque Acheronte recluso
<stat. theb. 5.157>	ante preces uenere deae; sed fallit ubique
<stat. theb. 5.158>	mixta Venus, Venus arma tenet, Venus admouet iras.
<stat. theb. 5.159>	nec de more cruor: natum Charopeia coniunx
<stat. theb. 5.160>	obtulit, accingunt sese et mirantia ferro
<stat. theb. 5.161>	pectora congestisque auidae simul undique dextris
<stat. theb. 5.162>	perfringunt, ac dulce nefas in sanguine uiuo
<stat. theb. 5.163>	coniurant, matremque recens circumuolat umbra.
<stat. theb. 5.164>	talia cernenti mihi quantus in ossibus horror,
<stat. theb. 5.165>	quisue per ora color! qualis cum cerua cruentis
<stat. theb. 5.166>	circumuenta lupis, nullum cui pectore molli
<stat. theb. 5.167>	robur et in uolucri tenuis fiducia cursu,
<stat. theb. 5.168>	praecipitat suspensa fugam, iam iamque teneri
<stat. theb. 5.169>	credit et elusos audit concurrere morsus.
<stat. theb. 5.170>	illi aderant, primis iamque offendere carinae
<stat. theb. 5.171>	litoribus, certant saltu contingere terram
<stat. theb. 5.172>	praecipites. miseri, quos non aut horrida uirtus
<stat. theb. 5.173>	Marte sub Odrysio, aut medii inclementia ponti
<stat. theb. 5.174>	hauserit! alta etiam superum delubra uaporant
<stat. theb. 5.175>	promissasque trahunt pecudes: niger omnibus aris
<stat. theb. 5.176>	ignis, et in nullis spirat deus integer extis.
<stat. theb. 5.177>	tardius umenti noctem deiecit Olympo
<stat. theb. 5.178>	Iuppiter et uersum miti, reor, aethera cura
<stat. theb. 5.179>	sustinuit, dum fata uetant, nec longius umquam
<stat. theb. 5.180>	cessauere nouae perfecto sole tenebrae.
<stat. theb. 5.181>	sera tamen mundo uenerunt astra, sed illis
<stat. theb. 5.182>	et Paros et nemorosa Thasos crebraeque relucent
<stat. theb. 5.183>	Cyclades; una graui penitus latet obruta caelo
<stat. theb. 5.184>	Lemnos, in hanc tristes nebulae, et plaga caeca superne
<stat. theb. 5.185>	texitur, una uagis Lemnos non agnita nautis.
<stat. theb. 5.186>	iam domibus fusi et nemorum per opaca sacrorum
<stat. theb. 5.187>	ditibus indulgent epulis uacuantque profundo
<stat. theb. 5.188>	aurum inmane mero, dum quae per Strymona pugnae,
<stat. theb. 5.189>	quis Rhodope gelidoue labor sudatus in Haemo
<stat. theb. 5.190>	enumerare uacat. nec non, manus impia, nuptae
<stat. theb. 5.191>	serta inter festasque dapes quo maxima cultu
<stat. theb. 5.192>	quaeque iacent; dederat Cytherea suprema
<stat. theb. 5.193>	nocte uiros longoque breuem post tempore pacem
<stat. theb. 5.194>	nequiquam et miseros perituro adflauerat igni.
<stat. theb. 5.195>	conticuere chori, dapibus ludoque licenti
<stat. theb. 5.196>	fit modus et primae decrescunt murmura noctis,
<stat. theb. 5.197>	cum consanguinei mixtus caligine Leti
<stat. theb. 5.198>	rore madens Stygio morituram amplectitur urbem
<stat. theb. 5.199>	Somnus et implacido fundit grauia otia cornu
<stat. theb. 5.200>	secernitque uiros. uigilant nuptaeque nurusque
<stat. theb. 5.201>	in scelus, atque hilares acuunt fera tela Sorores.
<stat. theb. 5.202>	inuasere nefas, cuncto sua regnat Erinys
<stat. theb. 5.203>	pectore. non aliter Scythicos armenta per agros
<stat. theb. 5.204>	Hyrcanae clausere leae, quas exigit ortu
<stat. theb. 5.205>	prima fames, auidique implorant ubera nati.
<stat. theb. 5.206>	quos tibi (nam dubito) scelerum de mille figuris
<stat. theb. 5.207>	expediam casus? Helymum temeraria Gorge
<stat. theb. 5.208>	euinctum ramis altaque in mole tapetum
<stat. theb. 5.209>	efflantem somno crescentia uina superstans
<stat. theb. 5.210>	uulnera disiecta rimatur ueste, sed illum
<stat. theb. 5.211>	infelix sopor admota sub morte refugit.
<stat. theb. 5.212>	turbidus incertumque oculis uigilantibus hostem
<stat. theb. 5.213>	occupat amplexu, nec segnius illa tenentis
<stat. theb. 5.214>	pone adigit costas donec sua pectora ferro
<stat. theb. 5.215>	tangeret. is demum sceleri modus; ora supinat
<stat. theb. 5.216>	blandus adhuc oculisque tremens et murmure Gorgen
<stat. theb. 5.217>	quaerit et indigno non soluit bracchia collo.
<stat. theb. 5.218>	non ego nunc uulgi quamquam crudelia pandam
<stat. theb. 5.219>	funera, sed propria luctus de stirpe recordor:
<stat. theb. 5.220>	quod te, flaue Cydon, quod te per colla refusis
<stat. theb. 5.221>	intactum, Crenaee, comis (quibus ubera mecum
<stat. theb. 5.222>	obliquumque a patre genus), fortemque, timebam
<stat. theb. 5.223>	quem desponsa, Gyan uidi lapsare cruentae
<stat. theb. 5.224>	uulnere Myrmidones, quodque inter serta torosque
<stat. theb. 5.225>	barbara ludentem fodiebat Epopea mater.
<stat. theb. 5.226>	flet super aequaeuum exarmata Lycaste
<stat. theb. 5.227>	Cydimon, heu similes perituro in corpore uultus
<stat. theb. 5.228>	aspiciens floremque genae et quas finxerat auro
<stat. theb. 5.229>	ipsa comas, cum saeua parens iam coniuge fuso
<stat. theb. 5.230>	astitit impellitque minis atque inserit ensem.
<stat. theb. 5.231>	ut fera, quae rabiem placido desueta magistro
<stat. theb. 5.232>	tardius arma mouet stimulisque et uerbere crebro
<stat. theb. 5.233>	in mores negat ire suos, sic illa iacenti
<stat. theb. 5.234>	incidit undantemque sinu conlapsa cruorem
<stat. theb. 5.235>	excipit et laceros premit in noua uulnera crines.
<stat. theb. 5.236>	ut uero Alcimeden etiamnum in murmure truncos
<stat. theb. 5.237>	ferre patris uultus et egentem sanguinis ensem
<stat. theb. 5.238>	conspexi, riguere comae atque in uiscera saeuus
<stat. theb. 5.239>	horror iit: meus ille Thoas, mea dira uideri
<stat. theb. 5.240>	dextra mihi! extemplo thalamis turbata paternis
<stat. theb. 5.241>	inferor. ille quidem dudum (quis magna tuenti
<stat. theb. 5.242>	somnus?) agit uersans secum, etsi lata recessit
<stat. theb. 5.243>	urbe domus, quinam strepitus, quae murmura noctis,
<stat. theb. 5.244>	cur fremibunda quies. trepido scelus ordine pando,
<stat. theb. 5.245>	quis dolor, unde animi: "uis nulla arcere furentes;
<stat. theb. 5.246>	hac sequere, o miserande; premunt aderuntque moranti,
<stat. theb. 5.247>	et mecum fortasse cades." his motus et artus
<stat. theb. 5.248>	erexit stratis. ferimur per deuia uastae
<stat. theb. 5.249>	urbis et ingentem nocturnae caedis aceruum
<stat. theb. 5.250>	passim, ut quosque sacris crudelis uespera lucis
<stat. theb. 5.251>	strauerat, occulta speculamur nube latentes.
<stat. theb. 5.252>	hic impressa toris ora extantesque reclusis
<stat. theb. 5.253>	pectoribus capulos magnarum et fragmina trunca
<stat. theb. 5.254>	hastarum et ferro laceras per corpora uestes,
<stat. theb. 5.255>	crateras pronos epulasque in caede natantes
<stat. theb. 5.256>	cernere erat, iugulisque modo torrentis apertis
<stat. theb. 5.257>	sanguine commixto redeuntem in pocula Bacchum.
<stat. theb. 5.258>	hic iuuenum manus et nullis uiolabilis armis
<stat. theb. 5.259>	turba senes, positique patrum super ora gementum
<stat. theb. 5.260>	semineces pueri trepidas in limine uitae
<stat. theb. 5.261>	singultant animas. gelida non saeuius Ossa
<stat. theb. 5.262>	luxuriant Lapitharum epulae, si quando profundo
<stat. theb. 5.263>	Nubigenae caluere mero: uix primus ab ira
<stat. theb. 5.264>	pallor, et impulsis surgunt ad proelia mensis.
<stat. theb. 5.265>	tunc primum sese trepidis sub nocte Thyoneus
<stat. theb. 5.266>	detexit, nato portans extrema Thoanti
<stat. theb. 5.267>	subsidia, et multa subitus cum luce refulsit.
<stat. theb. 5.268>	agnoui: non ille quidem turgentia sertis
<stat. theb. 5.269>	tempora nec flaua crinem distinxerat uua:
<stat. theb. 5.270>	nubilus indignumque oculis liquentibus imbrem
<stat. theb. 5.271>	adloquitur: "dum fata dabant tibi, nate, potentem
<stat. theb. 5.272>	Lemnon et externis etiam seruare timendam
<stat. theb. 5.273>	gentibus, haud umquam iusto mea cura labori
<stat. theb. 5.274>	destitit: absciderunt tristes crudelia Parcae
<stat. theb. 5.275>	stamina, nec dictis, supplex quae plurima fudi
<stat. theb. 5.276>	ante Iouem frustra, lacrimisque auertere luctus
<stat. theb. 5.277>	contigit; infandum natae concessit honorem.
<stat. theb. 5.278>	accelerate fugam, tuque, o mea digna propago,
<stat. theb. 5.279>	hac rege, uirgo, patrem, gemini qua bracchia muri
<stat. theb. 5.280>	litus eunt: illa, qua rere silentia, porta
<stat. theb. 5.281>	stat funesta Venus ferroque accincta furentes
<stat. theb. 5.282>	adiuuat (unde manus, unde haec Mauortia diuae
<stat. theb. 5.283>	pectora?). tu lato patrem committe profundo:
<stat. theb. 5.284>	succedam curis." ita fatus in aera rursus
<stat. theb. 5.285>	soluitur et nostrum, uisus arcentibus umbris,
<stat. theb. 5.286>	mitis iter longae clarauit limite flammae.
<stat. theb. 5.287>	qua data signa sequor; dein curuo robore clausum
<stat. theb. 5.288>	dis pelagi Ventisque et Cycladas Aegaeoni
<stat. theb. 5.289>	amplexo commendo patrem, nec fletibus umquam
<stat. theb. 5.290>	fit modus alternis, ni iam dimittat Eoo
<stat. theb. 5.291>	Lucifer astra polo. tunc demum litore rauco
<stat. theb. 5.292>	multa metu reputans et uix confisa Lyaeo
<stat. theb. 5.293>	diuidor, ipsa gradu nitente, sed anxia retro
<stat. theb. 5.294>	pectora; nec requies quin et surgentia caelo
<stat. theb. 5.295>	flamina et e cunctis prospectem collibus undas.
<stat. theb. 5.296>	exoritur pudibunda dies, caelumque retexens
<stat. theb. 5.297>	auersum Lemno iubar et declinia Titan
<stat. theb. 5.298>	opposita iuga nube refert. patuere furores
<stat. theb. 5.299>	nocturni, lucisque nouae formidine cunctis
<stat. theb. 5.300>	(quamquam inter similes) subitus pudor; impia terrae
<stat. theb. 5.301>	infodiunt scelera aut festinis ignibus urunt.
<stat. theb. 5.302>	iam manus Eumenidum captasque refugerat arces
<stat. theb. 5.303>	exaturata Venus; licuit sentire quid ausae,
<stat. theb. 5.304>	et turbare comas et lumina tingere fletu.
<stat. theb. 5.305>	insula diues agris opibusque armisque uirisque,
<stat. theb. 5.306>	nota situ et Getico nuper ditata triumpho,
<stat. theb. 5.307>	non maris incursu, non hoste, nec aethere laeuo
<stat. theb. 5.308>	perdidit una omnes orbata excisaque mundo
<stat. theb. 5.309>	indigenas: non arua uiri, non aequora uertunt,
<stat. theb. 5.310>	conticuere domus, cruor altus et oblita crasso
<stat. theb. 5.311>	cuncta rubent tabo, magnaeque in moenibus urbis
<stat. theb. 5.312>	nos tantum et saeui spirant per culmina manes.
<stat. theb. 5.313>	ipsa quoque arcanis tecti in penetralibus alto
<stat. theb. 5.314>	molior igne pyram, sceptrum super armaque patris
<stat. theb. 5.315>	inicio et notas regum uelamina uestes,
<stat. theb. 5.316>	ac prope maesta rogum confusis crinibus asto
<stat. theb. 5.317>	ense cruentato, fraudemque et inania busta
<stat. theb. 5.318>	plango metu, si forte premant, cassumque parenti
<stat. theb. 5.319>	omen et hac dubios leti precor ire timores.
<stat. theb. 5.320>	his mihi pro meritis, ut falsi criminis astu
<stat. theb. 5.321>	parta fides, regna et solio considere patris
<stat. theb. 5.322>	(supplicium!) datur. anne illis obsessa negarem?
<stat. theb. 5.323>	accessi, saepe ante deos testata fidemque
<stat. theb. 5.324>	inmeritasque manus; subeo (pro dira potestas!)
<stat. theb. 5.325>	exangue imperium et maestam sine culmine Lemnon.
<stat. theb. 5.326>	iam magis atque magis uigiles dolor angere sensus,
<stat. theb. 5.327>	et gemitus clari, et paulatim inuisa Polyxo,
<stat. theb. 5.328>	iam meminisse nefas, iam ponere manibus aras
<stat. theb. 5.329>	concessum et multum cineres iurare sepultos.
<stat. theb. 5.330>	sic ubi ductorem trepidae stabulique maritum,
<stat. theb. 5.331>	quem penes et saltus et adultae gloria gentis,
<stat. theb. 5.332>	Massylo frangi stupuere sub hoste iuuencae,
<stat. theb. 5.333>	it truncum sine honore pecus, regemque peremptum
<stat. theb. 5.334>	ipse ager, ipsi amnes et muta armenta queruntur.
<stat. theb. 5.335>	ecce autem aerata dispellens aequora prora
<stat. theb. 5.336>	Pelias intacti late subit hospita ponti
<stat. theb. 5.337>	pinus; agunt Minyae, geminus fragor ardua canet
<stat. theb. 5.338>	per latera: abruptam credas radicibus ire
<stat. theb. 5.339>	Ortygiam aut fractum pelago decurrere montem.
<stat. theb. 5.340>	ast ubi suspensis siluerunt aequora tonsis,
<stat. theb. 5.341>	mitior et senibus cycnis et pectine Phoebi
<stat. theb. 5.342>	uox media de puppe uenit, maria ipsa carinae
<stat. theb. 5.343>	accedunt. post nosse datum est: Oeagrius illic
<stat. theb. 5.344>	adclinis malo mediis intersonat Orpheus
<stat. theb. 5.345>	remigiis tantosque iubet nescire labores.
<stat. theb. 5.346>	illis in Scythicum Borean iter oraque primi
<stat. theb. 5.347>	Cyaneis artata maris. nos, Thracia uisu
<stat. theb. 5.348>	bella ratae, uario tecta incursare tumultu,
<stat. theb. 5.349>	densarum pecudum aut fugientum more uolucrum.
<stat. theb. 5.350>	heu ubi nunc Furiae? portus amplexaque litus
<stat. theb. 5.351>	moenia, qua longe pelago despectus aperto,
<stat. theb. 5.352>	scandimus et celsas turres; huc saxa sudesque
<stat. theb. 5.353>	armaque maesta uirum atque infectos caedibus enses
<stat. theb. 5.354>	subuectant trepidae; quin et squalentia texta
<stat. theb. 5.355>	thoracum et uultu galeas intrare soluto
<stat. theb. 5.356>	non pudet; audaces rubuit mirata cateruas
<stat. theb. 5.357>	Pallas, et auerso risit Gradiuus in Haemo.
<stat. theb. 5.358>	tunc primum ex animis praeceps amentia cessit,
<stat. theb. 5.359>	nec ratis illa salo, sed diuum sera per aequor
<stat. theb. 5.360>	iustitia et poenae scelerum aduentare uidentur.
<stat. theb. 5.361>	iamque aberant terris quantum Gortynia currunt
<stat. theb. 5.362>	spicula, caeruleo grauidam cum Iuppiter imbri
<stat. theb. 5.363>	ipsa super nubem ratis armamenta Pelasgae
<stat. theb. 5.364>	sistit agens; inde horror aquis, et raptus ab omni
<stat. theb. 5.365>	sole dies miscet tenebras, quis protinus unda
<stat. theb. 5.366>	concolor; obnixi lacerant caua nubila uenti
<stat. theb. 5.367>	diripiuntque fretum, nigris redit umida tellus
<stat. theb. 5.368>	uerticibus, totumque Notis certantibus aequor
<stat. theb. 5.369>	pendet et arquato iam iam prope sidera dorso
<stat. theb. 5.370>	frangitur; incertae nec iam prior impetus alno,
<stat. theb. 5.371>	sed labat extantem rostris modo gurgite in imo,
<stat. theb. 5.372>	nunc caelo Tritona ferens. nec robora prosunt
<stat. theb. 5.373>	semideum heroum, puppemque insana flagellat
<stat. theb. 5.374>	arbor et instabili procumbens pondere curuas
<stat. theb. 5.375>	raptat aquas, remique cadunt in pectus inanes.
<stat. theb. 5.376>	nos quoque per rupes murorumque aggere ab omni,
<stat. theb. 5.377>	dum labor ille uiris fretaque indignantur et Austros,
<stat. theb. 5.378>	desuper inualidis fluitantia tela lacertis
<stat. theb. 5.379>	(quid non ausa manus?) Telamona et Pelea contra
<stat. theb. 5.380>	spargimus, et nostro petitur Tirynthius arcu.
<stat. theb. 5.381>	illi (quippe simul bello pelagoque laborant),
<stat. theb. 5.382>	pars clipeis munire ratem, pars aequora fundo
<stat. theb. 5.383>	egerere; ast alii pugnant, sed inertia motu
<stat. theb. 5.384>	corpora, suspensaeque carent conamine uires.
<stat. theb. 5.385>	instamus iactu telorum, et ferrea nimbis
<stat. theb. 5.386>	certat hiems, ustaeque sudes fractique molares
<stat. theb. 5.387>	spiculaque et multa crinitum missile flamma
<stat. theb. 5.388>	nunc pelago, nunc puppe cadunt; dat operta fragorem
<stat. theb. 5.389>	pinus et ab iunctis regemunt tabulata cauernis.
<stat. theb. 5.390>	talis Hyperborea uirides niue uerberat agros
<stat. theb. 5.391>	Iuppiter; obruitur campis genus omne ferarum,
<stat. theb. 5.392>	deprensaeque cadunt uolucres, et messis amaro
<stat. theb. 5.393>	strata gelu, fragor inde iugis, inde amnibus irae.
<stat. theb. 5.394>	ut uero elisit nubes Ioue tortus ab alto
<stat. theb. 5.395>	ignis et ingentes patuere in fulmine nautae,
<stat. theb. 5.396>	deriguere animi, manibusque horrore remissis
<stat. theb. 5.397>	arma aliena cadunt, rediit in pectora sexus.
<stat. theb. 5.398>	cernimus Aeacidas murisque inmane minantem
<stat. theb. 5.399>	Ancaeum et longa pellentem cuspide rupes
<stat. theb. 5.400>	Iphiton; attonito manifestus in agmine supra est
<stat. theb. 5.401>	Amphitryoniades puppemque alternus utrimque
<stat. theb. 5.402>	ingrauat et medias ardet descendere in undas.
<stat. theb. 5.403>	at leuis et miserae nondum mihi notus Iason
<stat. theb. 5.404>	transtra per et remos impressaque terga uirorum
<stat. theb. 5.405>	nunc magnum Oeniden, nunc ille hortatibus Idan
<stat. theb. 5.406>	et Talaum et cana rorantem aspergine ponti
<stat. theb. 5.407>	Tyndariden iterans gelidique in nube parentis
<stat. theb. 5.408>	uela laborantem Calain subnectere malo
<stat. theb. 5.409>	uoce manuque rogat; quatiunt impulsibus illi
<stat. theb. 5.410>	nunc freta, nunc muros, sed nec spumantia cedunt
<stat. theb. 5.411>	aequora, et incussae redeunt a turribus hastae.
<stat. theb. 5.412>	ipse graues fluctus clauumque audire negantem
<stat. theb. 5.413>	lassat agens Tiphys palletque et plurima mutat
<stat. theb. 5.414>	imperia ac laeuas dextrasque obtorquet in undas
<stat. theb. 5.415>	proram nauifragis auidam concurrere saxis,
<stat. theb. 5.416>	donec ab extremae cuneo ratis Aesone natus
<stat. theb. 5.417>	Palladios oleae, Mopsi gestamina, ramos
<stat. theb. 5.418>	extulit et, socium turba prohibente, poposcit
<stat. theb. 5.419>	foedera; praecipites uocem inuoluere procellae.
<stat. theb. 5.420>	tunc modus armorum, pariterque exhausta quierant
<stat. theb. 5.421>	flamina, confusoque dies respexit Olympo.
<stat. theb. 5.422>	quinquaginta illi, trabibus de more reuinctis,
<stat. theb. 5.423>	eminus abrupto quatiunt noua litora saltu,
<stat. theb. 5.424>	magnorum decora alta patrum, iam fronte sereni
<stat. theb. 5.425>	noscendique habitu, postquam timor iraque cessit
<stat. theb. 5.426>	uultibus. arcana sic fama erumpere porta
<stat. theb. 5.427>	caelicolas, si quando domos litusque rubentum
<stat. theb. 5.428>	Aethiopum et mensas amor est intrare minores;
<stat. theb. 5.429>	dant fluuii montesque locum, tum terra superbit
<stat. theb. 5.430>	gressibus et paulum respirat caelifer Atlans.
<stat. theb. 5.431>	hic et ab adserto nuper Marathone superbum
<stat. theb. 5.432>	Thesea et Ismarios, Aquilonia pignora, fratres,
<stat. theb. 5.433>	utraque quis rutila stridebant tempora penna,
<stat. theb. 5.434>	cernimus, hic Phoebo non indignante priorem
<stat. theb. 5.435>	Admetum et durae similem nihil Orphea Thracae,
<stat. theb. 5.436>	tunc prolem Calydone satam generumque profundi
<stat. theb. 5.437>	Nereos. ambiguo uisus errore lacessunt
<stat. theb. 5.438>	Oebalidae gemini; chlamys huic, chlamys ardet et illi,
<stat. theb. 5.439>	ambo hastile gerunt, umeros exertus uterque,
<stat. theb. 5.440>	nudus uterque genas, simili coma fulgurat astro.
<stat. theb. 5.441>	audet iter magnique sequens uestigia mutat
<stat. theb. 5.442>	Herculis et tarda quamuis se mole ferentem
<stat. theb. 5.443>	uix cursu tener aequat Hylas Lernaeaque tollens
<stat. theb. 5.444>	arma sub ingenti gaudet sudare pharetra.
<stat. theb. 5.445>	ergo iterum Venus et tacitis corda aspera flammis
<stat. theb. 5.446>	Lemniadum pertemptat Amor. tunc regia Iuno
<stat. theb. 5.447>	arma habitusque uirum pulchraeque insignia gentis
<stat. theb. 5.448>	mentibus insinuat, certatimque ordine cunctae
<stat. theb. 5.449>	hospitibus patuere fores; tunc primus in aris
<stat. theb. 5.450>	ignis, et infandis uenere obliuia curis;
<stat. theb. 5.451>	tunc epulae felixque sopor noctesque quietae,
<stat. theb. 5.452>	nec superum sine mente, reor, placuere fatentes.
<stat. theb. 5.453>	forsitan et nostrae fatum excusabile culpae
<stat. theb. 5.454>	noscere cura, duces. cineres furiasque meorum
<stat. theb. 5.455>	testor ut externas non sponte aut crimine taedas
<stat. theb. 5.456>	attigerim (scit cura deum), etsi blandus Iason
<stat. theb. 5.457>	uirginibus dare uincla nouis: sua iura cruentum
<stat. theb. 5.458>	Phasin habent, alios, Colchi, generatis amores.
<stat. theb. 5.459>	iamque exuta gelu tepuerunt sidera longis
<stat. theb. 5.460>	solibus, et uelox in terga reuoluitur annus.
<stat. theb. 5.461>	iam noua progenies partusque in uota soluti,
<stat. theb. 5.462>	et non speratis clamatur Lemnos alumnis.
<stat. theb. 5.463>	nec non ipsa tamen, thalami monimenta coacti,
<stat. theb. 5.464>	enitor geminos, duroque sub hospite mater
<stat. theb. 5.465>	nomen aui renouo; nec quae fortuna relictis
<stat. theb. 5.466>	nosse datur: iam plena quater quinquennia degunt
<stat. theb. 5.467>	si modo fata sinunt aluitque rogata Lycaste.
<stat. theb. 5.468>	detumuere animi maris, et clementior Auster
<stat. theb. 5.469>	uela uocat: ratis ipsa moram portusque quietos
<stat. theb. 5.470>	odit et aduersi tendit retinacula saxi.
<stat. theb. 5.471>	inde fugam Minyae, sociosque appellat Iason
<stat. theb. 5.472>	efferus, o utinam iam tunc mea litora rectis
<stat. theb. 5.473>	praeteruectus aquis, cui non sua pignora cordi,
<stat. theb. 5.474>	non promissa fides; certe stat fama remotis
<stat. theb. 5.475>	gentibus: aequorei redierunt uellera Phrixi.
<stat. theb. 5.476>	ut stata lux pelago uenturumque aethera sensit
<stat. theb. 5.477>	Tiphys et occidui rubuere cubilia Phoebi,
<stat. theb. 5.478>	heu iterum gemitus, iterumque nouissima nox est.
<stat. theb. 5.479>	uix reserata dies, et iam rate celsus Iason
<stat. theb. 5.480>	ire iubet, primoque ferit dux uerbere pontum.
<stat. theb. 5.481>	illos e scopulis et summo uertice montis
<stat. theb. 5.482>	spumea porrecti dirimentes terga profundi
<stat. theb. 5.483>	prosequimur uisu, donec lassauit euntes
<stat. theb. 5.484>	lux oculos longumque polo contexere uisa est
<stat. theb. 5.485>	aequor et extremi pressit freta margine caeli.
<stat. theb. 5.486>	fama subit portus uectum trans alta Thoanta
<stat. theb. 5.487>	fraterna regnare Chio, mihi crimina nulla
<stat. theb. 5.488>	et uacuos arsisse rogos. fremit impia plebes
<stat. theb. 5.489>	sontibus accensae stimulis facinusque reposcunt.
<stat. theb. 5.490>	quin etiam occultae uulgo increbrescere uoces:
<stat. theb. 5.491>	"solane fida suis, nos autem in funera laetae?
<stat. theb. 5.492>	non deus haec fatumque? quid imperat urbe nefanda?"
<stat. theb. 5.493>	talibus exanimis dictis (et triste propinquat
<stat. theb. 5.494>	supplicium, nec regna iuuant) uaga litora furtim
<stat. theb. 5.495>	incomitata sequor funestaque moenia linquo,
<stat. theb. 5.496>	qua fuga nota patris. sed non iterum obuius Euhan,
<stat. theb. 5.497>	nam me praedonum manus huc appulsa tacentem
<stat. theb. 5.498>	abripit et uestras famulam transmittit in oras.'
<stat. theb. 5.499>	talia Lernaeis iterat dum regibus exul
<stat. theb. 5.500>	Lemnias et longa solatur damna querela
<stat. theb. 5.501>	inmemor absentis (sic di suasistis!) alumni,
<stat. theb. 5.502>	ille graues oculos languentiaque ora comanti
<stat. theb. 5.503>	mergit humo fessusque diu puerilibus actis
<stat. theb. 5.504>	labitur in somnos, prensa manus haeret in herba.
<stat. theb. 5.505>	interea campis, nemoris sacer horror Achaei,
<stat. theb. 5.506>	terrigena exoritur serpens tractuque soluto
<stat. theb. 5.507>	inmanem sese uehit ac post terga relinquit.
<stat. theb. 5.508>	liuida fax oculis, tumidi stat in ore ueneni
<stat. theb. 5.509>	spuma uirens, ter lingua uibrat, terna agmina adunci
<stat. theb. 5.510>	dentis, et auratae crudelis gloria fronti
<stat. theb. 5.511>	prominet. Inachio sanctum dixere Tonanti
<stat. theb. 5.512>	agricolae, cui cura loci et siluestribus aris
<stat. theb. 5.513>	pauper honos; nunc ille dei circumdare templa
<stat. theb. 5.514>	orbe uago labens, miserae nunc robora siluae
<stat. theb. 5.515>	atterit et uastas tenuat complexibus ornos; 
<stat. theb. 5.516>	saepe super fluuios geminae iacet aggere ripae
<stat. theb. 5.517>	continuus, squamisque incisus adaestuat amnis.
<stat. theb. 5.518>	sed nunc, Ogygii iussis quando omnis anhelat
<stat. theb. 5.519>	terra dei trepidaeque latent in puluere Nymphae,
<stat. theb. 5.520>	saeuior anfractu laterum sinuosa retorquens
<stat. theb. 5.521>	terga solo siccique nocens furit igne ueneni.
<stat. theb. 5.522>	stagna per arentesque lacus fontesque repressos
<stat. theb. 5.523>	uoluitur et uacuis fluuiorum in uallibus errat,
<stat. theb. 5.524>	incertusque sui liquidum nunc aera lambit
<stat. theb. 5.525>	ore supinato, nunc arua gementia radens
<stat. theb. 5.526>	pronus adhaeret humo, si quid uiridantia sudent
<stat. theb. 5.527>	gramina; percussae calidis adflatibus herbae,
<stat. theb. 5.528>	qua tulit ora, cadunt, moriturque ad sibila campus:
<stat. theb. 5.529>	quantus ab Arctois discriminat aethera Plaustris
<stat. theb. 5.530>	Anguis et usque Notos alienumque exit in orbem;
<stat. theb. 5.531>	quantus et ille sacri spiris intorta mouebat
<stat. theb. 5.532>	cornua Parnasi, donec tibi, Delie, fixus
<stat. theb. 5.533>	uexit harundineam centeno uulnere siluam.
<stat. theb. 5.534>	quis tibi, parue, deus tam magni pondera fati
<stat. theb. 5.535>	sorte dedit? tune hoc uix prima ad limina uitae
<stat. theb. 5.536>	hoste iaces? an ut inde sacer per saecula Grais
<stat. theb. 5.537>	gentibus et tanto dignus morerere sepulcro?
<stat. theb. 5.538>	occidis extremae destrictus uerbere caudae
<stat. theb. 5.539>	ignaro serpente puer, fugit ilicet artus
<stat. theb. 5.540>	somnus, et in solam patuerunt lumina mortem.
<stat. theb. 5.541>	cum tamen attonito moriens uagitus in auras
<stat. theb. 5.542>	excidit et ruptis inmutuit ore querelis,
<stat. theb. 5.543>	qualia non totas peragunt insomnia uoces,
<stat. theb. 5.544>	audiit Hypsipyle, facilemque negantia cursum
<stat. theb. 5.545>	exanimis genua aegra rapit; iam certa malorum
<stat. theb. 5.546>	mentis ab augurio sparsoque per omnia uisu
<stat. theb. 5.547>	lustrat humum quaerens et nota uocabula paruo
<stat. theb. 5.548>	nequiquam ingeminans: nusquam ille, et prata recentes
<stat. theb. 5.549>	amisere notas. uiridi piger accubat hostis
<stat. theb. 5.550>	collectus gyro spatiosaque iugera complet
<stat. theb. 5.551>	sic etiam, obliqua ceruicem expostus in aluo.
<stat. theb. 5.552>	horruit infelix uisu longoque profundum
<stat. theb. 5.553>	incendit clamore nemus; nec territus ille,
<stat. theb. 5.554>	sed iacet. Argolicas ululatus flebilis aures
<stat. theb. 5.555>	impulit; extemplo monitu ducis aduolat ardens
<stat. theb. 5.556>	Arcas eques causamque refert. tunc squamea demum
<stat. theb. 5.557>	toruus ad armorum radios fremitumque uirorum
<stat. theb. 5.558>	colla mouet: rapit ingenti conamine saxum,
<stat. theb. 5.559>	quo discretus ager, uacuasque impellit in auras
<stat. theb. 5.560>	arduus Hippomedon, quo turbine bellica quondam
<stat. theb. 5.561>	librati saliunt portarum in claustra molares.
<stat. theb. 5.562>	cassa ducis uirtus: iam mollia colla refusus
<stat. theb. 5.563>	in tergum serpens uenientem exhauserat ictum.
<stat. theb. 5.564>	dat sonitum tellus, nemorumque per auia densi
<stat. theb. 5.565>	dissultant nexus. 'at non mea uulnera,' clamat
<stat. theb. 5.566>	et trabe fraxinea Capaneus subit obuius, 'umquam
<stat. theb. 5.567>	effugies, seu tu pauidi ferus incola luci,
<stat. theb. 5.568>	siue deis, utinamque deis, concessa uoluptas,
<stat. theb. 5.569>	non, si consertum super haec mihi membra Giganta
<stat. theb. 5.570>	subueheres.' uolat hasta tremens et hiantia monstri
<stat. theb. 5.571>	ora subit linguaeque secat fera uincla trisulcae,
<stat. theb. 5.572>	perque iubas stantes capitisque insigne corusci
<stat. theb. 5.573>	emicat, et nigri sanie perfusa cerebri
<stat. theb. 5.574>	figitur alta solo. longus uix tota peregit
<stat. theb. 5.575>	membra dolor, rapido celer ille uolumine telum
<stat. theb. 5.576>	circumit auulsumque ferens in opaca refugit
<stat. theb. 5.577>	templa dei; hic magno tellurem pondere mensus
<stat. theb. 5.578>	implorantem animam dominis adsibilat aris.
<stat. theb. 5.579>	illum et cognatae stagna indignantia Lernae,
<stat. theb. 5.580>	floribus et uernis adsuetae spargere Nymphae,
<stat. theb. 5.581>	et Nemees reptatus ager, lucosque per omnes
<stat. theb. 5.582>	siluicolae fracta gemuistis harundine Fauni.
<stat. theb. 5.583>	ipse etiam e summa iam tela poposcerat aethra
<stat. theb. 5.584>	Iuppiter, et dudum nimbique hiemesque coibant,
<stat. theb. 5.585>	ni minor ira deo grauioraque tela mereri
<stat. theb. 5.586>	seruatus Capaneus; moti tamen aura cucurrit
<stat. theb. 5.587>	fulminis et summas libauit uertice cristas.
<stat. theb. 5.588>	iamque pererratis infelix Lemnia campis,
<stat. theb. 5.589>	liber ut angue locus, modico super aggere longe
<stat. theb. 5.590>	pallida sanguineis infectas roribus herbas
<stat. theb. 5.591>	prospicit. huc magno cursum rapit effera luctu
<stat. theb. 5.592>	agnoscitque nefas, terraeque inlisa nocenti
<stat. theb. 5.593>	funeris in morem non uerba in fulmine primo,
<stat. theb. 5.594>	non lacrimas habet: ingeminat misera oscula tantum
<stat. theb. 5.595>	incumbens animaeque fugam per membra tepentem
<stat. theb. 5.596>	quaerit hians. non ora loco, non pectora restant,
<stat. theb. 5.597>	rapta cutis, tenuia ossa patent nexusque madentes
<stat. theb. 5.598>	sanguinis imbre noui, totumque in uulnere corpus.
<stat. theb. 5.599>	ac uelut aligerae sedem fetusque parentis
<stat. theb. 5.600>	cum piger umbrosa populatus in ilice serpens,
<stat. theb. 5.601>	illa redit querulaeque domus mirata quietem
<stat. theb. 5.602>	iam stupet impendens aduectosque horrida maesto
<stat. theb. 5.603>	excutit ore cibos, cum solus in arbore paret
<stat. theb. 5.604>	sanguis et errantes per capta cubilia plumae.
<stat. theb. 5.605>	ut laceros artus gremio miseranda recepit
<stat. theb. 5.606>	intexitque comis, tandem laxata dolori
<stat. theb. 5.607>	uox inuenit iter, gemitusque in uerba soluti:
<stat. theb. 5.608>	'o mihi desertae natorum dulcis imago,
<stat. theb. 5.609>	Archemore, o rerum et patriae solamen ademptae
<stat. theb. 5.610>	seruitiique decus, qui te, mea gaudia, sontes
<stat. theb. 5.611>	extinxere dei, modo quem digressa reliqui
<stat. theb. 5.612>	lasciuum et prono uexantem gramina cursu?
<stat. theb. 5.613>	heu ubi siderei uultus? ubi uerba ligatis
<stat. theb. 5.614>	imperfecta sonis risusque et murmura soli
<stat. theb. 5.615>	intellecta mihi? quotiens tibi Lemnon et Argo
<stat. theb. 5.616>	sueta loqui et longa somnum suadere querela!
<stat. theb. 5.617>	sic equidem luctus solabar et ubera paruo
<stat. theb. 5.618>	iam materna dabam, cui nunc uenit inritus orbae
<stat. theb. 5.619>	lactis et infelix in uulnera liquitur imber.
<stat. theb. 5.620>	nosco deos: o dura mei praesagia somni
<stat. theb. 5.621>	nocturnique metus, et numquam impune per umbras
<stat. theb. 5.622>	attonitae mihi uisa Venus! quos arguo diuos?
<stat. theb. 5.623>	ipsa ego te (quid enim timeam moritura fateri?)
<stat. theb. 5.624>	exposui fatis. quae mentem insania traxit?
<stat. theb. 5.625>	tantane me tantae tenuere obliuia curae?
<stat. theb. 5.626>	dum patrios casus famaeque exorsa retracto
<stat. theb. 5.627>	ambitiosa meae (pietas haec magna fidesque!),
<stat. theb. 5.628>	exsolui tibi, Lemne, nefas; ubi letifer anguis,
<stat. theb. 5.629>	ferte, duces, meriti si qua est mihi gratia duri,
<stat. theb. 5.630>	si quis honos dictis, aut uos extinguite ferro,
<stat. theb. 5.631>	ne tristes dominos orbamque inimica reuisam
<stat. theb. 5.632>	Eurydicen, quamquam haud illi mea cura dolendo
<stat. theb. 5.633>	cesserit. hocne ferens onus inlaetabile matris
<stat. theb. 5.634>	transfundam gremio? quae++me prius ima sub umbras
<stat. theb. 5.635>	mergat humus!' simul haec terraque et sanguine uultum
<stat. theb. 5.636>	sordida magnorum circa uestigia regum
<stat. theb. 5.637>	uertitur et tacite maerentibus imputat undas.
<stat. theb. 5.638>	et iam sacrifici subitus per tecta Lycurgi
<stat. theb. 5.639>	nuntius implerat lacrimis ipsumque domumque,
<stat. theb. 5.640>	ipsum aduentantem Persei uertice sancto
<stat. theb. 5.641>	montis, ubi auerso dederat prosecta Tonanti,
<stat. theb. 5.642>	et caput iratis rediens quassabat ab extis.
<stat. theb. 5.643>	hic sese Argolicis inmunem seruat ab armis,
<stat. theb. 5.644>	haud animi uacuus, sed templa araeque tenebant.
<stat. theb. 5.645>	necdum etiam responsa deum monitusque uetusti
<stat. theb. 5.646>	exciderant uoxque ex adytis accepta profundis:
<stat. theb. 5.647>	'prima, Lycurge, dabis Dircaeo funera bello.'
<stat. theb. 5.648>	id cauet, et maestus uicini puluere Martis
<stat. theb. 5.649>	angitur ad lituos periturisque inuidet armis.
<stat. theb. 5.650>	ecce (fides superum!) laceras comitata Thoantis
<stat. theb. 5.651>	aduehit exequias, contra subit obuia mater,
<stat. theb. 5.652>	femineos coetus plangentiaque agmina ducens.
<stat. theb. 5.653>	at non magnanimo pietas ignaua Lycurgo:
<stat. theb. 5.654>	fortior ille malis, lacrimasque insana resorbet
<stat. theb. 5.655>	ira patris, longo rapit arua morantia passu
<stat. theb. 5.656>	uociferans: 'illa autem ubinam, cui parua cruoris
<stat. theb. 5.657>	laetaue damna mei? uiuitne? impellite raptam,
<stat. theb. 5.658>	ferte citi comites; faxo omnis fabula Lemni
<stat. theb. 5.659>	et pater et tumidae generis mendacia sacri
<stat. theb. 5.660>	exciderint.' ibat letumque inferre parabat
<stat. theb. 5.661>	ense furens rapto; uenienti Oeneius heros
<stat. theb. 5.662>	impiger obiecta proturbat pectora parma,
<stat. theb. 5.663>	ac simul infrendens: 'siste hunc, uesane, furorem,
<stat. theb. 5.664>	quisquis es!' et pariter Capaneus acerque reducto
<stat. theb. 5.665>	adfuit Hippomedon rectoque Erymanthius ense,
<stat. theb. 5.666>	ac iuuenem multo praestringunt lumine; at inde
<stat. theb. 5.667>	agrestum pro rege manus. quos inter Adrastus
<stat. theb. 5.668>	mitius et sociae ueritus commercia uittae
<stat. theb. 5.669>	Amphiaraus ait, 'ne, quaeso! absistite ferro,
<stat. theb. 5.670>	unus auum sanguis, neue indulgete furori,
<stat. theb. 5.671>	tuque prior.' sed non sedato pectore Tydeus
<stat. theb. 5.672>	subicit: 'anne ducem seruatricemque cohortis
<stat. theb. 5.673>	Inachiae ingratis coram tot milibus audes
<stat. theb. 5.674>	mactare in tumulos (quanti pro funeris ultor!),
<stat. theb. 5.675>	cui regnum genitorque Thoas et lucidus Euhan
<stat. theb. 5.676>	stirpis auus? timidone parum, quod gentibus actis
<stat. theb. 5.677>	undique in arma tuis inter rapida agmina pacem
<stat. theb. 5.678>	solus habes? habeasque, et te uictoria Graium
<stat. theb. 5.679>	inueniat tumulis etiamnum haec fata gementem.'
<stat. theb. 5.680>	dixerat, et tandem cunctante modestior ira
<stat. theb. 5.681>	ille refert: 'equidem non uos ad moenia Thebes
<stat. theb. 5.682>	rebar et hostiles huc aduenisse cateruas.
<stat. theb. 5.683>	pergite in excidium socii, si tanta uoluptas,
<stat. theb. 5.684>	sanguinis, imbuite arma domi, atque haec inrita dudum
<stat. theb. 5.685>	templa Iouis (quid enim haud licitum?) ferat impius ignis,
<stat. theb. 5.686>	si uilem, tanti premerent cum pectora luctus,
<stat. theb. 5.687>	in famulam ius esse ratus dominoque ducique.
<stat. theb. 5.688>	sed uidet haec, uidet ille deum regnator, et ausis,
<stat. theb. 5.689>	sera quidem, manet ira tamen.' sic fatus, et arces
<stat. theb. 5.690>	respicit. atque illic alio certamine belli
<stat. theb. 5.691>	tecta fremunt; uolucres equitum praeuerterat alas
<stat. theb. 5.692>	Fama recens, geminos alis amplexa tumultus:
<stat. theb. 5.693>	illi ad fata rapi atque illi iam occumbere leto,
<stat. theb. 5.694>	sic meritam, Hypsipylen iterant, creduntque nec irae
<stat. theb. 5.695>	fit mora, iamque faces et tela penatibus instant,
<stat. theb. 5.696>	uertere regna fremunt raptumque auferre Lycurgum
<stat. theb. 5.697>	cum Ioue cumque aris; resonant ululatibus aedes
<stat. theb. 5.698>	femineis, uersusque dolor dat terga timori.
<stat. theb. 5.699>	alipedum curru sed enim sublimis Adrastus
<stat. theb. 5.700>	secum ante ora uirum fremibunda Thoantida portans
<stat. theb. 5.701>	it medius turmis et, 'parcite, parcite!' clamat,
<stat. theb. 5.702>	'nil actum saeue, meritus nec tale Lycurgus
<stat. theb. 5.703>	excidium, gratique inuentrix fluminis ecce.'
<stat. theb. 5.704>	sic ubi diuersis maria euertere procellis
<stat. theb. 5.705>	hinc Boreas Eurusque, illinc niger imbribus Auster,
<stat. theb. 5.706>	pulsa dies regnantque hiemes, uenit aequoris alti
<stat. theb. 5.707>	rex sublimis equis, geminusque ad spumea Triton
<stat. theb. 5.708>	frena natans late pelago dat signa cadenti,
<stat. theb. 5.709>	et iam plana Thetis, montesque et litora crescunt.
<stat. theb. 5.710>	quis superum tanto solatus funera uoto
<stat. theb. 5.711>	pensauit lacrimas inopinaque gaudia maestae
<stat. theb. 5.712>	rettulit Hypsipylae? tu gentis conditor, Euhan,
<stat. theb. 5.713>	qui geminos iuuenes Lemni de litore uectos
<stat. theb. 5.714>	intuleras Nemeae mirandaque fata parabas.
<stat. theb. 5.715>	causa uiae genetrix, nec inhospita tecta Lycurgi
<stat. theb. 5.716>	praebuerant aditus, et protinus ille tyranno
<stat. theb. 5.717>	nuntius extinctae miserando uulnere prolis.
<stat. theb. 5.718>	ergo adsunt comites (pro fors et caeca futuri
<stat. theb. 5.719>	mens hominum!) regique fauent; sed Lemnos ad aures
<stat. theb. 5.720>	ut primum dictusque Thoas, per tela manusque
<stat. theb. 5.721>	inruerant, matremque auidis complexibus ambo
<stat. theb. 5.722>	diripiunt flentes alternaque pectora mutant.
<stat. theb. 5.723>	illa uelut rupes inmoto saxea uisu
<stat. theb. 5.724>	haeret et expertis non audet credere diuis.
<stat. theb. 5.725>	ut uero et uultus et signa Argoa relictis
<stat. theb. 5.726>	ensibus atque umeris amborum intextus Iason,
<stat. theb. 5.727>	cesserunt luctus, turbataque munere tanto
<stat. theb. 5.728>	corruit, atque alio maduerunt lumina fletu.
<stat. theb. 5.729>	addita signa polo, laetoque ululante tumultu
<stat. theb. 5.730>	tergaque et aera dei motas crepuere per auras.
<stat. theb. 5.731>	tunc pius Oeclides, ut prima silentia uulgi
<stat. theb. 5.732>	mollior ira dedit, placidasque accessus ad aures:
<stat. theb. 5.733>	'audite, o ductor Nemeae lectique potentes
<stat. theb. 5.734>	Inachidae, quae certus agi manifestat Apollo.
<stat. theb. 5.735>	iste quidem Argolicis haud olim indebitus armis
<stat. theb. 5.736>	luctus adest, recto descendunt limite Parcae:
<stat. theb. 5.737>	et sitis interitu fluuiorum et letifer anguis
<stat. theb. 5.738>	et puer, heu nostri signatus nomine fati,
<stat. theb. 5.739>	Archemorus, cuncta haec superum demissa suprema
<stat. theb. 5.740>	mente fluunt. differte animos festinaque tela
<stat. theb. 5.741>	ponite; mansuris donandus honoribus infans.
<stat. theb. 5.742>	et meruit; det pulchra suis libamina Virtus
<stat. theb. 5.743>	manibus, atque utinam plures innectere pergas,
<stat. theb. 5.744>	Phoebe, moras, semperque nouis bellare uetemur
<stat. theb. 5.745>	casibus, et semper Thebe funesta recedat.
<stat. theb. 5.746>	at uos magnorum transgressi fata parentum
<stat. theb. 5.747>	felices, longum quibus hinc per saecula nomen,
<stat. theb. 5.748>	dum Lernaea palus et dum pater Inachus ibit,
<stat. theb. 5.749>	dum Nemea tremulas campis iaculabitur umbras,
<stat. theb. 5.750>	ne fletu uiolate sacrum, ne plangite diuos:
<stat. theb. 5.751>	nam deus iste, deus, Pyliae nec fata senectae
<stat. theb. 5.752>	maluerit, Phrygiis aut degere longius annis.'
<stat. theb. 5.753>	finierat, caeloque cauam nox induit umbram.

<stat. theb. 6.1>	Nuntia multiuago Danaas perlabitur urbes
<stat. theb. 6.2>	Fama gradu, sancire nouo sollemnia busto
<stat. theb. 6.3>	Inachidas ludumque super, quo Martia bellis
<stat. theb. 6.4>	praesudare paret seseque accendere uirtus.
<stat. theb. 6.5>	Graium ex more decus: primus Pisaea per arua
<stat. theb. 6.6>	hunc pius Alcides Pelopi certauit honorem
<stat. theb. 6.7>	puluereumque fera crinem detersit oliua;
<stat. theb. 6.8>	proxima uipereo celebratur libera nexu
<stat. theb. 6.9>	Phocis, Apollineae bellum puerile pharetrae;
<stat. theb. 6.10>	mox circum tristes seruata Palaemonis aras
<stat. theb. 6.11>	nigra superstitio, quotiens animosa resumit
<stat. theb. 6.12>	Leucothea gemitus et amica ad litora festa
<stat. theb. 6.13>	tempestate uenit: planctu conclamat uterque
<stat. theb. 6.14>	Isthmos, Echioniae responsant flebile Thebae.
<stat. theb. 6.15>	et nunc eximii regum, quibus Argos alumnis
<stat. theb. 6.16>	conexum caelo, quorumque ingentia tellus
<stat. theb. 6.17>	Aonis et Tyriae suspirant nomina matres,
<stat. theb. 6.18>	concurrunt nudasque mouent in proelia uires.
<stat. theb. 6.19>	ceu primum ausurae trans alta ignota biremes,
<stat. theb. 6.20>	seu Tyrrhenam hiemem, seu stagna Aegaea lacessant,
<stat. theb. 6.21>	tranquillo prius arma lacu clauumque leuesque
<stat. theb. 6.22>	explorant remos atque ipsa pericula discunt;
<stat. theb. 6.23>	at cum experta cohors, tunc pontum inrumpere fretae
<stat. theb. 6.24>	longius ereptasque oculis non quaerere terras.
<stat. theb. 6.25>	clara laboriferos caelo Tithonia currus
<stat. theb. 6.26>	extulerat uigilesque deae pallentis habenas
<stat. theb. 6.27>	et Nox et cornu fugiebat Somnus inani;
<stat. theb. 6.28>	iam plangore uiae, gemitu iam regia mugit
<stat. theb. 6.29>	flebilis, acceptos longe nemora auia frangunt
<stat. theb. 6.30>	multiplicantque sonos. sedet ipse exutus honoro
<stat. theb. 6.31>	uittarum nexu genitor squalentiaque ora
<stat. theb. 6.32>	sparsus et incultam ferali puluere barbam.
<stat. theb. 6.33>	asperior contra planctusque egressa uiriles
<stat. theb. 6.34>	exemplo famulas premit hortaturque uolentes
<stat. theb. 6.35>	orba parens, lacerasque super procumbere nati
<stat. theb. 6.36>	reliquias ardet totiensque auulsa refertur.
<stat. theb. 6.37>	arcet et ipse pater. mox ut maerentia dignis
<stat. theb. 6.38>	uultibus Inachii penetrarunt limina reges,
<stat. theb. 6.39>	ceu noua tunc clades et primo saucius infans
<stat. theb. 6.40>	uulnere letalisue inrumperet atria serpens,
<stat. theb. 6.41>	sic alium ex alio quamquam lassata fragorem
<stat. theb. 6.42>	pectora congeminant, integratoque resultant
<stat. theb. 6.43>	accensae clamore fores: sensere Pelasgi
<stat. theb. 6.44>	inuidiam et lacrimis excusant crimen obortis.
<stat. theb. 6.45>	ipse, datum quotiens intercisoque tumultu
<stat. theb. 6.46>	conticuit stupefacta domus, solatur Adrastus
<stat. theb. 6.47>	adloquiis genitorem ultro, nunc fata recensens
<stat. theb. 6.48>	resque hominum duras et inexorabile pensum,
<stat. theb. 6.49>	nunc aliam prolem mansuraque numine dextro
<stat. theb. 6.50>	pignora. nondum orsis modus, et lamenta redibant.
<stat. theb. 6.51>	ille quoque adfatus non mollius audit amicos
<stat. theb. 6.52>	quam trucis Ionii rabies clamantia ponto
<stat. theb. 6.53>	uota uirum aut tenues curant uaga fulmina nimbos.
<stat. theb. 6.54>	tristibus interea ramis teneraque cupresso
<stat. theb. 6.55>	damnatus flammae torus et puerile feretrum
<stat. theb. 6.56>	texitur: ima uirent agresti stramina cultu;
<stat. theb. 6.57>	proxima gramineis operosior area sertis,
<stat. theb. 6.58>	et picturatus morituris floribus agger;
<stat. theb. 6.59>	tertius adsurgens Arabum strue tollitur ordo
<stat. theb. 6.60>	Eoas complexus opes incanaque glebis
<stat. theb. 6.61>	tura et ab antiquo durantia cinnama Belo.
<stat. theb. 6.62>	summa crepant auro, Tyrioque attollitur ostro
<stat. theb. 6.63>	molle supercilium, teretes hoc undique gemmae
<stat. theb. 6.64>	inradiant, medio Linus intertextus acantho
<stat. theb. 6.65>	letiferique canes: opus admirabile semper
<stat. theb. 6.66>	oderat atque oculos flectebat ab omine mater.
<stat. theb. 6.67>	arma etiam et ueterum exuuias circumdat auorum
<stat. theb. 6.68>	gloria mixta malis adflictaeque ambitus aulae,
<stat. theb. 6.69>	ceu grande exequiis onus atque inmensa ferantur
<stat. theb. 6.70>	membra rogo, sed cassa tamen sterilisque dolentes
<stat. theb. 6.71>	fama iuuat, paruique augescunt funere manes.
<stat. theb. 6.72>	inde ingens lacrimis honor et miseranda uoluptas,
<stat. theb. 6.73>	muneraque in cineres annis grauiora feruntur;
<stat. theb. 6.74>	namque illi et pharetras breuioraque tela dicarat
<stat. theb. 6.75>	festinus uoti pater insontesque sagittas;
<stat. theb. 6.76>	iam tunc et nota stabuli de gente probatos
<stat. theb. 6.77>	in nomen pascebat equos cinctusque sonantes
<stat. theb. 6.78>	armaque maiores expectatura lacertos.
<stat. theb. 6.79>	[spes auidi quas, non in nomen credula, uestes
<stat. theb. 6.80>	urguebat studio cultusque insignia regni
<stat. theb. 6.81>	purpureos sceptrumque minus, cuncta ignibus atris
<stat. theb. 6.82>	damnat atrox suaque ipse parens gestamina ferri,
<stat. theb. 6.83>	si damnis rabidum queat exaturare dolorem.]
<stat. theb. 6.84>	parte alia gnari monitis exercitus instat
<stat. theb. 6.85>	auguris aeriam truncis nemorumque ruina,
<stat. theb. 6.86>	montis opus, cumulare pyram, quae crimina caesi
<stat. theb. 6.87>	anguis et infausti cremet atra piacula belli.
<stat. theb. 6.88>	[his labor accisam Nemeen umbrosaque tempe
<stat. theb. 6.89>	praecipitare solo lucosque ostendere Phoebo.]
<stat. theb. 6.90>	sternitur extemplo ueteres incaedua ferro
<stat. theb. 6.91>	silua comas, largae qua non opulentior umbrae
<stat. theb. 6.92>	Argolicos inter saltusque educta Lycaeos
<stat. theb. 6.93>	extulerat super astra caput: stat sacra senectae
<stat. theb. 6.94>	numine, nec solos hominum transgressa ueterno
<stat. theb. 6.95>	fertur auos, Nymphas etiam mutasse superstes
<stat. theb. 6.96>	Faunorumque greges. aderat miserabile luco
<stat. theb. 6.97>	excidium: fugere ferae, nidosque tepentes
<stat. theb. 6.98>	absiliunt (metus urguet) aues; cadit ardua fagus
<stat. theb. 6.99>	Chaoniumque nemus brumaeque inlaesa cupressus,
<stat. theb. 6.100>	procumbunt piceae, flammis alimenta supremis,
<stat. theb. 6.101>	ornique iliceaeque trabes metuendaque suco
<stat. theb. 6.102>	taxus et infandos belli potura cruores
<stat. theb. 6.103>	fraxinus atque situ non expugnabile robur.
<stat. theb. 6.104>	hinc audax abies et odoro uulnere pinus
<stat. theb. 6.105>	scinditur, adclinant intonsa cacumina terrae
<stat. theb. 6.106>	alnus amica fretis nec inhospita uitibus ulmus.
<stat. theb. 6.107>	dat gemitum tellus: non sic euersa feruntur
<stat. theb. 6.108>	Ismara cum fracto Boreas caput extulit antro,
<stat. theb. 6.109>	non grassante Noto citius nocturna peregit
<stat. theb. 6.110>	flamma nemus. linquunt flentes dilecta locorum
<stat. theb. 6.111>	otia cana Pales Siluanusque arbiter umbrae
<stat. theb. 6.112>	semideumque pecus, migrantibus aggemit illis
<stat. theb. 6.113>	silua, nec amplexae dimittunt robora Nymphae.
<stat. theb. 6.114>	ut cum possessas auidis uictoribus arces
<stat. theb. 6.115>	dux raptare dedit, uix signa audita, nec urbem
<stat. theb. 6.116>	inuenias; ducunt sternuntque abiguntque feruntque
<stat. theb. 6.117>	inmodici, minor ille fragor quo bella gerebant.
<stat. theb. 6.118>	iamque pari cumulo geminas, hanc tristibus umbris
<stat. theb. 6.119>	ast illam superis, aequus labor auxerat aras,
<stat. theb. 6.120>	cum signum luctus cornu graue mugit adunco
<stat. theb. 6.121>	tibia, cui teneros suetum producere manes
<stat. theb. 6.122>	lege Phrygum maesta. Pelopem monstrasse ferebant
<stat. theb. 6.123>	exequiale sacrum carmenque minoribus umbris
<stat. theb. 6.124>	utile, quo geminis Niobe consumpta pharetris
<stat. theb. 6.125>	squalida bissenas Sipylon deduxerat urnas.
<stat. theb. 6.126>	portant inferias arsuraque fercula primi
<stat. theb. 6.127>	Graiorum, titulisque pios testantur honores
<stat. theb. 6.128>	gentis quisque suae; longo post tempore surgit
<stat. theb. 6.129>	colla super iuuenum (numero dux legerat omni)
<stat. theb. 6.130>	ipse fero clamore torus. cinxere Lycurgum
<stat. theb. 6.131>	Lernaei proceres, genetricem mollior ambit
<stat. theb. 6.132>	turba; nec Hypsipyle raro subit agmine: uallant
<stat. theb. 6.133>	Inachidae memores, sustentant liuida nati
<stat. theb. 6.134>	bracchia et inuentae concedunt plangere matri.
<stat. theb. 6.135>	illic infaustos ut primum egressa penates
<stat. theb. 6.136>	Eurydice, nudo uocem de pectore rumpit
<stat. theb. 6.137>	planctuque et longis praefata ululatibus infit:
<stat. theb. 6.138>	'non hoc Argolidum coetu circumdata matrum
<stat. theb. 6.139>	speraui te, nate, sequi, nec talia demens
<stat. theb. 6.140>	fingebam uotis annorum elementa tuorum,
<stat. theb. 6.141>	nil saeuum reputans: etenim his in finibus aeui
<stat. theb. 6.142>	unde ego bella tibi Thebasque ignara timerem?
<stat. theb. 6.143>	cui superum nostro committere sanguine pugnas
<stat. theb. 6.144>	dulce? quis hoc armis uouit scelus? at tua nondum,
<stat. theb. 6.145>	Cadme, domus, nullus Tyrio grege plangitur infans.
<stat. theb. 6.146>	primitias egomet lacrimarum et caedis acerbae,
<stat. theb. 6.147>	ante tubas ferrumque, tuli, dum deside cura
<stat. theb. 6.148>	credo sinus fidos altricis et ubera mando.
<stat. theb. 6.149>	quidni ego? narrabat seruatum fraude parentem
<stat. theb. 6.150>	insontesque manus. en quam ferale putemus
<stat. theb. 6.151>	abiurasse sacrum et Lemni gentilibus unam
<stat. theb. 6.152>	inmunem furiis! haec illa (et creditis ausae?)
<stat. theb. 6.153>	haec pietate potens solis abiecit in aruis++
<stat. theb. 6.154>	non regem dominumque++alienos impia partus,
<stat. theb. 6.155>	hoc tantum, siluaque infamis tramite liquit
<stat. theb. 6.156>	quem non anguis atrox (quid enim hac opus, ei mihi, leti
<stat. theb. 6.157>	mole fuit?) tantum caeli uiolentior aura
<stat. theb. 6.158>	impulsaeque Noto frondes cassusque ualeret
<stat. theb. 6.159>	exanimare timor. nec uos incessere luctu
<stat. theb. 6.160>	orba habeo, fixum matri inmotumque manebat
<stat. theb. 6.161>	hac altrice nefas; ~atquin et blandus ad illam
<stat. theb. 6.162>	nate magis solam nosse atque audire uocantem
<stat. theb. 6.163>	ignarusque mei~ nulla ex te gaudia matri.
<stat. theb. 6.164>	illa tuos questus lacrimososque impia risus
<stat. theb. 6.165>	audiit et uocis decerpsit murmura primae.
<stat. theb. 6.166>	illa tibi genetrix semper dum uita manebat,
<stat. theb. 6.167>	nunc ego. sed miserae mihi nec punire potestas
<stat. theb. 6.168>	sic meritam! quid dona, duces, quid inania fertis
<stat. theb. 6.169>	iusta rogis? illam (nil poscunt amplius umbrae),
<stat. theb. 6.170>	illam, oro, cineri simul excisaeque parenti
<stat. theb. 6.171>	reddite, quaeso, duces, per ego haec primordia belli
<stat. theb. 6.172>	cui peperi; sic aequa gemant mihi funera matres
<stat. theb. 6.173>	Ogygiae.' sternit crines iteratque precando:
<stat. theb. 6.174>	'reddite, nec uero crudelem auidamque uocate
<stat. theb. 6.175>	sanguinis: occumbam pariter, dum uulnere iusto
<stat. theb. 6.176>	exaturata oculos unum impellamur in ignem.'
<stat. theb. 6.177>	talia uociferans alia de parte gementem
<stat. theb. 6.178>	Hypsipylen (neque enim illa comas nec pectora seruat)
<stat. theb. 6.179>	agnouit longe et socium indignata dolorem:
<stat. theb. 6.180>	'hoc saltem, o proceres, tuque o, cui pignora nostri
<stat. theb. 6.181>	proturbata tori: prohibete, auferte supremis
<stat. theb. 6.182>	inuisam exequiis. quid se funesta parenti
<stat. theb. 6.183>	miscet et in nostris spectatur et ipsa ruinis?'
<stat. theb. 6.184>	[cui luget complexa suos?' dixitque repente
<stat. theb. 6.185>	concidit abruptisque obmutuit ore querelis.]
<stat. theb. 6.185b>	sic ait abruptisque inmutuit ore querelis.
<stat. theb. 6.186>	non secus ac primo fraudatum lacte iuuencum,
<stat. theb. 6.187>	cui trepidae uires et solus ab ubere sanguis,
<stat. theb. 6.188>	seu fera seu duras auexit pastor ad aras;
<stat. theb. 6.189>	nunc uallem spoliata parens, nunc flumina questu,
<stat. theb. 6.190>	nunc armenta mouet uacuosque interrogat agros;
<stat. theb. 6.191>	tunc piget ire domum, maestoque nouissima campo
<stat. theb. 6.192>	exit et oppositas impasta auertitur herbas.
<stat. theb. 6.193>	at genitor sceptrique decus cultusque Tonantis
<stat. theb. 6.194>	inicit ipse rogis, tergoque et pectore fusam
<stat. theb. 6.195>	caesariem ferro minuit sectisque iacentis
<stat. theb. 6.196>	obnubit tenuia ora comis, ac talia fletu
<stat. theb. 6.197>	uerba pio miscens: 'alio tibi, perfide, pacto,
<stat. theb. 6.198>	Iuppiter, hunc crinem uoti reus ante dicaram,
<stat. theb. 6.199>	si pariter uirides nati libare dedisses
<stat. theb. 6.200>	ad tua templa genas; sed non ratus ore sacerdos,
<stat. theb. 6.201>	damnataeque preces; ferat haec, quae dignior, umbra.'
<stat. theb. 6.202>	iam face subiecta primis in frondibus ignis
<stat. theb. 6.203>	exclamat; labor insanos arcere parentes.
<stat. theb. 6.204>	stant iussi Danaum atque obtentis eminus armis
<stat. theb. 6.205>	prospectu uisus interclusere nefasto.
<stat. theb. 6.206>	ditantur flammae; non umquam opulentior illic
<stat. theb. 6.207>	ante cinis: crepitant gemmae, atque inmane liquescit
<stat. theb. 6.208>	argentum, et pictis exsudat uestibus aurum;
<stat. theb. 6.209>	nec non Assyriis pinguescunt robora sucis,
<stat. theb. 6.210>	pallentique croco strident ardentia mella,
<stat. theb. 6.211>	spumantesque mero paterae uerguntur et atri
<stat. theb. 6.212>	sanguinis et rapto gratissima cymbia lactis.
<stat. theb. 6.213>	tunc septem numero turmas (centenus ubique
<stat. theb. 6.214>	surgit eques) uersis ducunt insignibus ipsi
<stat. theb. 6.215>	Graiugenae reges, lustrantque ex more sinistro
<stat. theb. 6.216>	orbe rogum et stantes inclinant puluere flammas.
<stat. theb. 6.217>	ter curuos egere sinus, inlisaque telis
<stat. theb. 6.218>	tela sonant, quater horrendum pepulere fragorem
<stat. theb. 6.219>	arma, quater mollem famularum bracchia planctum.
<stat. theb. 6.220>	semianimas alter pecudes spirantiaque ignis
<stat. theb. 6.221>	accipit armenta; hic luctus abolere nouique
<stat. theb. 6.222>	funeris auspicium uates, quamquam omina sentit
<stat. theb. 6.223>	uera, iubet: dextri gyro et uibrantibus hastis
<stat. theb. 6.224>	hac redeunt, raptumque suis libamen ab armis
<stat. theb. 6.225>	quisque iacit, seu frena libet seu cingula flammis
<stat. theb. 6.226>	mergere seu iaculum summae seu cassidis umbram.
<stat. theb. 6.227>	[multa gemunt extra raucis concentibus agri,
<stat. theb. 6.228>	et lituis aures circum pulsantur acutis.
<stat. theb. 6.229>	terretur clamore nemus: sic Martia uellunt
<stat. theb. 6.230>	signa tubae, nondum ira calet, nec sanguine ferrum 
<stat. theb. 6.231>	inrubuit, primus bellorum comitur illo
<stat. theb. 6.232>	uultus, honoris opus. stat adhuc incertus in alta
<stat. theb. 6.233>	nube quibus sese Mauors indulgeat armis.]
<stat. theb. 6.234>	finis erat, lassusque putres iam Mulciber ibat
<stat. theb. 6.235>	in cineres; instant flammis multoque soporant
<stat. theb. 6.236>	imbre rogum, posito donec cum sole labores
<stat. theb. 6.237>	exhausti; seris uix cessit cura tenebris.
<stat. theb. 6.238>	roscida iam nouies caelo dimiserat astra
<stat. theb. 6.239>	Lucifer et totidem Lunae praeuenerat ignes
<stat. theb. 6.240>	mutato nocturnus equo (nec conscia fallit
<stat. theb. 6.241>	sidera et alterno deprenditur unus in ortu):
<stat. theb. 6.242>	mirum opus accelerasse manus! stat saxea moles,
<stat. theb. 6.243>	templum ingens cineri, rerumque effictus in illa
<stat. theb. 6.244>	ordo docet casus: fessis hic flumina monstrat
<stat. theb. 6.245>	Hypsipyle Danais, hic reptat flebilis infans,
<stat. theb. 6.246>	hic iacet, extremum tumuli circum asperat orbem
<stat. theb. 6.247>	squameus; expectes morientis ab ore cruenta
<stat. theb. 6.248>	sibila, marmorea sic uoluitur anguis in hasta.
<stat. theb. 6.249>	iamque auidum pugnas uisendi uulgus inermes
<stat. theb. 6.250>	(fama uocat cunctos) aruis ac moenibus adsunt
<stat. theb. 6.251>	exciti; illi etiam quis belli incognitus horror,
<stat. theb. 6.252>	quos effeta domi, quos prima reliquerat aetas,
<stat. theb. 6.253>	conueniunt: non aut Ephyraeo in litore tanta
<stat. theb. 6.254>	umquam aut Oenomai fremuerunt agmina circo.
<stat. theb. 6.255>	collibus incuruis uiridique obsessa corona
<stat. theb. 6.256>	uallis in amplexu nemorum sedet; hispida circum
<stat. theb. 6.257>	stant iuga, et obiectus geminis umbonibus agger
<stat. theb. 6.258>	campum exire uetat, longo quem tramite planum
<stat. theb. 6.259>	gramineae frontes sinuataque caespite uiuo
<stat. theb. 6.260>	mollia non subitis augent fastigia cliuis.
<stat. theb. 6.261>	illic conferti, iam sole rubentibus aruis,
<stat. theb. 6.262>	bellatrix sedere cohors; ibi corpore mixto
<stat. theb. 6.263>	metiri numerum uultusque habitusque suorum
<stat. theb. 6.264>	dulce uiris, tantique iuuat fiducia belli.
<stat. theb. 6.265>	centum ibi nigrantes, armenti robora, tauros
<stat. theb. 6.266>	lenta mole trahunt; idem numerusque colorque
<stat. theb. 6.267>	matribus et nondum lunatis fronte iuuencis.
<stat. theb. 6.268>	exin magnanimum series antiqua parentum
<stat. theb. 6.269>	inuehitur, miris in uultum animata figuris.
<stat. theb. 6.270>	primus anhelantem duro Tirynthius angens
<stat. theb. 6.271>	pectoris attritu sua frangit in ossa leonem.
<stat. theb. 6.272>	haud illum impauidi quamuis et in aere suumque
<stat. theb. 6.273>	Inachidae uidere decus. pater ordine iuncto
<stat. theb. 6.274>	laeuus harundineae recubans super aggere ripae
<stat. theb. 6.275>	cernitur emissaeque indulgens Inachus urnae.
<stat. theb. 6.276>	Io post tergum, iam prona dolorque parentis,
<stat. theb. 6.277>	spectat inocciduis stellatum uisibus Argum.
<stat. theb. 6.278>	ast illam melior Phariis erexerat aruis
<stat. theb. 6.279>	Iuppiter atque hospes iam tunc Aurora colebat.
<stat. theb. 6.280>	Tantalus inde parens, non qui fallentibus undis
<stat. theb. 6.281>	inminet aut refugae sterilem rapit aera siluae,
<stat. theb. 6.282>	sed pius et magni uehitur conuiua Tonantis.
<stat. theb. 6.283>	parte alia uictor curru Neptunia tendit
<stat. theb. 6.284>	lora Pelops, prensatque rotas auriga natantes
<stat. theb. 6.285>	Myrtilos et uolucri iam iamque relinquitur axe.
<stat. theb. 6.286>	et grauis Acrisius speciesque horrenda Coroebi
<stat. theb. 6.287>	et Danae culpata sinus et in amne reperto
<stat. theb. 6.288>	tristis Amymone, paruoque Alcmena superbit
<stat. theb. 6.289>	Hercule tergemina crinem circumdata luna.
<stat. theb. 6.290>	iungunt discordes inimica in foedera dextras
<stat. theb. 6.291>	Belidae fratres, sed uultu mitior astat
<stat. theb. 6.292>	Aegyptus; Danai manifestum agnoscere ficto
<stat. theb. 6.293>	ore notas pacisque malae noctisque futurae.
<stat. theb. 6.294>	mille dehinc species. tandem satiata uoluptas
<stat. theb. 6.295>	praestantesque uiros uocat ad sua praemia uirtus.
<stat. theb. 6.296>	primus sudor equis. dic incluta, Phoebe, regentum
<stat. theb. 6.297>	nomina, dic ipsos; neque enim generosior umquam
<stat. theb. 6.298>	alipedum conlata acies, ceu praepete cursu
<stat. theb. 6.299>	confligant densae uolucres aut litore in uno
<stat. theb. 6.300>	Aeolus insanis statuat certamina uentis.
<stat. theb. 6.301>	ducitur ante omnes rutilae manifestus Arion
<stat. theb. 6.302>	igne iubae. Neptunus equo, si certa priorum
<stat. theb. 6.303>	fama, pater; primus teneri laesisse lupatis
<stat. theb. 6.304>	ora et litoreo domitasse in puluere fertur,
<stat. theb. 6.305>	uerberibus parcens; etenim insatiatus eundi
<stat. theb. 6.306>	ardor et hiberno par inconstantia ponto.
<stat. theb. 6.307>	saepe per Ionium Libycumque natantibus ire
<stat. theb. 6.308>	interiunctus equis omnesque adsuerat in oras
<stat. theb. 6.309>	caeruleum deferre patrem; stupuere relicta
<stat. theb. 6.310>	Nubila, certantesque Eurique Notique sequuntur.
<stat. theb. 6.311>	nec minor in terris bella Eurysthea gerentem
<stat. theb. 6.312>	Amphitryoniaden alto per gramina sulco
<stat. theb. 6.313>	duxerat, illi etiam ferus indocilisque teneri.
<stat. theb. 6.314>	mox diuum dono regis dignatus Adrasti
<stat. theb. 6.315>	imperia et multum mediis mansueuerat annis.
<stat. theb. 6.316>	tunc rector genero Polynici indulget agendum
<stat. theb. 6.317>	multa monens, ubi feruor equo, qua suetus ab arte
<stat. theb. 6.318>	mulceri, ne saeua manus, ne liber habenis
<stat. theb. 6.319>	impetus. 'urgue alios,' inquit, 'stimulisque minisque;
<stat. theb. 6.320>	ille ibit, minus ipse uoles.' sic ignea lora
<stat. theb. 6.321>	cum daret et rapido Sol natum imponeret axi,
<stat. theb. 6.322>	gaudentem lacrimans astra insidiosa docebat
<stat. theb. 6.323>	nolentesque teri zonas mediamque polorum
<stat. theb. 6.324>	temperiem: pius ille quidem et formidine cauta,
<stat. theb. 6.325>	sed iuuenem durae prohibebant discere Parcae.
<stat. theb. 6.326>	Oebalios sublimis agit, spes proxima palmae,
<stat. theb. 6.327>	Amphiaraus equos; tua furto lapsa propago,
<stat. theb. 6.328>	Cyllare, dum Scythici diuersus ad ostia Ponti
<stat. theb. 6.329>	Castor Amyclaeas remo permutat habenas.
<stat. theb. 6.330>	ipse habitu niueus, niuei dant colla iugales,
<stat. theb. 6.331>	concolor est albis et cassis et infula cristis.
<stat. theb. 6.332>	quin et Thessalicis felix Admetus ab oris
<stat. theb. 6.333>	uix steriles compescit equas, Centaurica dicunt
<stat. theb. 6.334>	semina: credo, adeo sexum indignantur, et omnis
<stat. theb. 6.335>	in uires adducta Venus; noctemque diemque
<stat. theb. 6.336>	adsimulant maculis internigrantibus albae:
<stat. theb. 6.337>	tantus uterque color, credi nec degener illo
<stat. theb. 6.338>	de grege, Castaliae stupuit qui sibila cannae
<stat. theb. 6.339>	laetus et audito contempsit Apolline pasci.
<stat. theb. 6.340>	ecce et Iasonidae iuuenes, noua gloria matris
<stat. theb. 6.341>	Hypsipyles, subiere iugo, quo uectus uterque,
<stat. theb. 6.342>	nomen auo gentile Thoas atque omine dictus
<stat. theb. 6.343>	Euneos Argoo. geminis eadem omnia: uultus,
<stat. theb. 6.344>	currus, equi, uestes, par et concordia uoti,
<stat. theb. 6.345>	uincere uel solo cupiunt a fratre relinqui.
<stat. theb. 6.346>	it Chromis Hippodamusque, alter satus Hercule magno,
<stat. theb. 6.347>	alter ab Oenomao: dubites uter effera presset
<stat. theb. 6.348>	frena magis. Getici pecus hic Diomedis, at ille
<stat. theb. 6.349>	Pisaei iuga patris habet, crudelibus ambo
<stat. theb. 6.350>	exuuiis diroque imbuti sanguine currus.
<stat. theb. 6.351>	metarum instar erat hinc nudo robore quercus,
<stat. theb. 6.352>	olim omnes exuta comas, hinc saxeus umbo,
<stat. theb. 6.353>	arbiter agricolis; finem iacet inter utrumque
<stat. theb. 6.354>	quale quater iaculo spatium, ter harundine, uincas.
<stat. theb. 6.355>	interea cantu Musarum nobile mulcens
<stat. theb. 6.356>	concilium citharaeque manus insertus Apollo
<stat. theb. 6.357>	Parnasi summo spectabat ab aethere terras.
<stat. theb. 6.357a>	. . .
<stat. theb. 6.358>	orsa deum, nam saepe Iouem Phlegramque suique
<stat. theb. 6.359>	anguis opus fratrumque pius cantarat honores.
<stat. theb. 6.360>	tunc aperit quis fulmen agat, quis sidera ducat
<stat. theb. 6.361>	spiritus, unde animi fluuiis, quae pabula uentis,
<stat. theb. 6.362>	quo fonte inmensum uiuat mare, quae uia solis
<stat. theb. 6.363>	praecipitet noctem, quae porrigat, imane tellus
<stat. theb. 6.364>	an media et rursus mundo succincta latenti.
<stat. theb. 6.365>	finis erat, differt auidas audire sorores,
<stat. theb. 6.366>	dumque chelyn lauro tectumque inlustre coronae
<stat. theb. 6.367>	subligat et picto discingit pectora limbo,
<stat. theb. 6.368>	haud procul Herculeam Nemeen clamore reductus
<stat. theb. 6.369>	aspicit atque illic ingens certaminis instar
<stat. theb. 6.370>	quadriiugi. noscit cunctos, et forte propinquo
<stat. theb. 6.371>	constiterant Admetus et Amphiaraus in aruo.
<stat. theb. 6.372>	tunc secum: 'quisnam iste duos, fidissima Phoebi
<stat. theb. 6.373>	nomina, commisit deus in discrimina reges?
<stat. theb. 6.374>	ambo pii carique ambo; nequeam ipse priorem
<stat. theb. 6.375>	dicere. Peliacis hic cum famularer in aruis
<stat. theb. 6.376>	(sic Iouis imperia et nigrae uoluere Sorores),
<stat. theb. 6.377>	tura dabat famulo nec me sentire minorem
<stat. theb. 6.378>	ausus; at hic tripodum comes et pius artis alumnus
<stat. theb. 6.379>	aetheriae. potior meritis tamen ille, sed huius
<stat. theb. 6.380>	extrema iam fila colu; datur ordo senectae
<stat. theb. 6.381>	Admeto serumque mori; tibi nulla supersunt
<stat. theb. 6.382>	gaudia, nam Thebae iuxta et tenebrosa uorago.
<stat. theb. 6.383>	scis miser, et nostrae pridem cecinere uolucres.'
<stat. theb. 6.384>	dixit, et os fletu paene inuiolabile tinctus
<stat. theb. 6.385>	extemplo Nemeen radiante per aera saltu
<stat. theb. 6.386>	ocior et patrio uenit igne suisque sagittis.
<stat. theb. 6.387>	ipse olim in terris, caelo uestigia durant,
<stat. theb. 6.388>	claraque per zephyros etiamnum semita lucet.
<stat. theb. 6.389>	et iam sortitus Prothous uersarat aena
<stat. theb. 6.390>	casside, iamque locus cuique est et liminis ordo.
<stat. theb. 6.391>	terrarum decora ampla uiri, decora aequa iugales,
<stat. theb. 6.392>	diuum utrumque genus, stant uno margine clausi,
<stat. theb. 6.393>	spesque audaxque una metus et fiducia pallens.
<stat. theb. 6.394>	nil fixum cordi: pugnant exire pauentque,
<stat. theb. 6.395>	concurrit summos animosum frigus in artus.
<stat. theb. 6.396>	qui dominis, idem ardor equis; face lumina surgunt,
<stat. theb. 6.397>	ora sonant morsu, spumisque et sanguine ferrum
<stat. theb. 6.398>	uritur, impulsi nequeunt obsistere postes
<stat. theb. 6.399>	claustraque, compressae transfumat anhelitus irae.
<stat. theb. 6.400>	stare adeo miserum est, pereunt uestigia mille
<stat. theb. 6.401>	ante fugam, absentemque ferit grauis ungula campum. 
<stat. theb. 6.402>	par  circumstant fidi, nexusque et torta iubarum
<stat. theb. 6.403>	expediunt firmantque animos et plurima monstrant.
<stat. theb. 6.404>	insonuit contra Tyrrhenum murmur, et omnes
<stat. theb. 6.405>	exiluere loco. quae tantum carbasa ponto,
<stat. theb. 6.406>	quae bello sic tela uolant, quae nubila caelo?
<stat. theb. 6.407>	amnibus hibernis minor est, minor impetus igni,
<stat. theb. 6.408>	tardius astra cadunt, glomerantur tardius imbres,
<stat. theb. 6.409>	tardius e summo decurrunt flumina monte.
<stat. theb. 6.410>	emissos uidere atque agnouere Pelasgi,
<stat. theb. 6.411>	et iam rapti oculis, iam caeco puluere mixti
<stat. theb. 6.412>	una in nube latent, uultusque umbrante tumultu
<stat. theb. 6.413>	uix inter sese clamore et nomine noscunt.
<stat. theb. 6.414>	euoluere globum, et spatio quo quisque ualebat
<stat. theb. 6.415>	diducti. delet sulcos iterata priores
<stat. theb. 6.416>	orbita, nunc auidi prono iuga pectore tangunt,
<stat. theb. 6.417>	nunc pugnante genu et pressis duplicantur habenis.
<stat. theb. 6.418>	colla toris crinita tument, stantesque repectit
<stat. theb. 6.419>	aura iubas, bibit albentes humus arida nimbos.
<stat. theb. 6.420>	fit sonus inmanisque pedum tenuisque rotarum:
<stat. theb. 6.421>	nulla manu requies, densis insibilat aer
<stat. theb. 6.422>	uerberibus; gelida non crebrior exilit Arcto
<stat. theb. 6.423>	grando, nec Oleniis manant tot cornibus imbres.
<stat. theb. 6.424>	senserat adductis alium praesagus Arion
<stat. theb. 6.425>	stare ducem loris, dirumque expauerat insons
<stat. theb. 6.426>	Oedipodioniden; iam illinc a limine discors
<stat. theb. 6.427>	iratusque oneri solito truculentior ardet.
<stat. theb. 6.428>	Inachidae credunt accensum laudibus; ille
<stat. theb. 6.429>	aurigam fugit, aurigae furiale minatur
<stat. theb. 6.430>	efferus, et campo dominum circumspicit omni.
<stat. theb. 6.431>	ante tamen cunctos sequitur longeque secundus
<stat. theb. 6.432>	Amphiaraus agit, quem Thessalus aequat eundo
<stat. theb. 6.433>	Admetus; iuxta gemini, nunc Euneos ante
<stat. theb. 6.434>	et nunc ante Thoas, cedunt uincuntque, nec umquam
<stat. theb. 6.435>	ambitiosa pios conlidit gloria fratres.
<stat. theb. 6.436>	postremum discrimen erant Chromis asper et asper
<stat. theb. 6.437>	Hippodamus, non arte rudes, sed mole tenentur
<stat. theb. 6.438>	cornipedum; prior Hippodamus fert ora sequentum,
<stat. theb. 6.439>	fert gemitus multaque umeros incenditur aura.
<stat. theb. 6.440>	sperauit flexae circum compendia metae
<stat. theb. 6.441>	interius ductis Phoebeius augur habenis
<stat. theb. 6.442>	anticipasse uiam; nec non et Thessalus heros
<stat. theb. 6.443>	spe propiore calet, dum non cohibente magistro
<stat. theb. 6.444>	spargitur in gyros dexterque exerrat Arion.
<stat. theb. 6.445>	iam prior Oeclides et iam non tertius ibat
<stat. theb. 6.446>	Admetus, laxo cum denique ab orbe reductus
<stat. theb. 6.447>	aequoreus sonipes premit euaditque parumper
<stat. theb. 6.448>	gauisos; subit astra fragor, caelumque tremescit,
<stat. theb. 6.449>	omniaque excusso patuere sedilia uulgo.
<stat. theb. 6.450>	sed nec lora regit nec uerbera pallidus audet
<stat. theb. 6.451>	Labdacides: lassa ueluti ratione magister
<stat. theb. 6.452>	in fluctus, in saxa ruit nec iam amplius astra
<stat. theb. 6.453>	respicit et uictam proiecit casibus artem.
<stat. theb. 6.454>	rursus praecipites in recta ac deuia campi
<stat. theb. 6.455>	obliquant tenduntque uias, iterum axibus axes 
<stat. theb. 6.456>	inflicti, radiisque rotae; pax nulla fidesque.
<stat. theb. 6.457>	bella geri ferro leuius, bella horrida, credas;
<stat. theb. 6.458>	is furor in laudes. trepidant mortemque minantur,
<stat. theb. 6.459>	multaque transuersis praestringitur ungula campis.
<stat. theb. 6.460>	nec iam sufficiunt stimuli, non uerbera; uoce
<stat. theb. 6.461>	nominibusque cient Pholoen Admetus et Irin
<stat. theb. 6.462>	funalemque Thoen, rapidum Danaeius augur
<stat. theb. 6.463>	Ascheton increpitans meritumque uocabula Cycnum.
<stat. theb. 6.464>	audit et Herculeum Strymon Chromin, Euneon audit
<stat. theb. 6.465>	igneus Aetion; tardumque Cydona lacessit
<stat. theb. 6.466>	Hippodamus, uariumque Thoas rogat ire Podarcen.
<stat. theb. 6.467>	solus Echionides errante silentia curru
<stat. theb. 6.468>	maesta tenet trepidaque timet se uoce fateri.
<stat. theb. 6.469>	uixdum coeptus equis labor, et iam puluere quarto
<stat. theb. 6.470>	campum ineunt, iamque et tepidis sudoribus artus
<stat. theb. 6.471>	effeti, et crassum rapit eiectatque uaporem
<stat. theb. 6.472>	cornipedum flammata sitis, nec iam integer illis
<stat. theb. 6.473>	impetus, et longi suspendunt ilia flatus.
<stat. theb. 6.474>	hic anceps Fortuna diu decernere primum
<stat. theb. 6.475>	ausa uenit. ruit, Haemonium dum feruidus instat
<stat. theb. 6.476>	Admetum superare, Thoas, nec praetulit ullam
<stat. theb. 6.477>	frater opem. uelit ille quidem, sed Martius ante
<stat. theb. 6.478>	obstitit Hippodamus mediasque inmisit habenas.
<stat. theb. 6.479>	mox Chromis Hippodamum metae interioris ad orbem
<stat. theb. 6.480>	uiribus Herculeis et toto robore patris
<stat. theb. 6.481>	axe tenet prenso; luctantur abire iugales
<stat. theb. 6.482>	nequiquam frenosque et colla rigentia tendunt.
<stat. theb. 6.483>	ut Siculas si quando rates tenet aestus et ingens
<stat. theb. 6.484>	auster agit, medio stant uela tumentia ponto.
<stat. theb. 6.485>	tunc ipsum fracto curru deturbat, et isset
<stat. theb. 6.486>	ante Chromis; sed Thraces equi ut uidere iacentem
<stat. theb. 6.487>	Hippodamum, redit illa fames, iam iamque trementem
<stat. theb. 6.488>	partiti furiis, ni frena ipsosque frementes
<stat. theb. 6.489>	oblitus palmae retro Tirynthius heros
<stat. theb. 6.490>	torsisset uictusque et conlaudatus abisset.
<stat. theb. 6.491>	at tibi promissos iamdudum Phoebus honores,
<stat. theb. 6.492>	Amphiarae, cupit. tandem ratus apta fauori
<stat. theb. 6.493>	tempora puluerei uenit in spatia horrida circi,
<stat. theb. 6.494>	cum iam in fine uiae, et summum uictoria nutat;
<stat. theb. 6.495>	anguicomam monstri effigiem, saeuissima uisu
<stat. theb. 6.496>	ora, mouet siue ille Erebo seu finxit in astus
<stat. theb. 6.497>	temporis, innumera certe formidine cultum
<stat. theb. 6.498>	tollit in astra nefas. non illud ianitor atrae
<stat. theb. 6.499>	impauidus Lethes, non ipsae horrore sine alto
<stat. theb. 6.500>	Eumenides uidisse queant, turbasset euntes
<stat. theb. 6.501>	Solis equos Martisque iugum. nam flauus Arion
<stat. theb. 6.502>	ut uidit, saliere iubae, atque erectus in armos
<stat. theb. 6.503>	stat sociumque iugi comitesque utrimque laboris
<stat. theb. 6.504>	secum alte suspendit equos. ruit ilicet exul
<stat. theb. 6.505>	Aonius nexusque diu per terga uolutus
<stat. theb. 6.506>	exuit: abripitur longe moderamine liber
<stat. theb. 6.507>	currus; at hunc putri praeter tellure iacentem
<stat. theb. 6.508>	Taenarii currus et Thessalus axis et heros
<stat. theb. 6.509>	Lemnius obliqua, quantum uitare dabatur,
<stat. theb. 6.510>	transabiere fuga. tandem caligine mersum
<stat. theb. 6.511>	erigit accursu comitum caput aegraque tollit
<stat. theb. 6.512>	membra solo, et socero redit haud speratus Adrasto.
<stat. theb. 6.513>	quis mortis, Thebane, locus, nisi dura negasset
<stat. theb. 6.514>	Tisiphone, quantum poteras dimittere bellum!
<stat. theb. 6.515>	te Thebe fraterque palam, te plangeret Argos,
<stat. theb. 6.516>	te Nemea, tibi Lerna comas Larisaque supplex
<stat. theb. 6.517>	poneret, Archemori maior colerere sepulcro.
<stat. theb. 6.518>	tum uero Oeclides, quamquam iam certa sequenti
<stat. theb. 6.519>	praemia, cum uacuus domino praeiret Arion,
<stat. theb. 6.520>	ardet adhuc cupiens uel inanem uincere currum.
<stat. theb. 6.521>	dat uires refouetque deus; uolat ocior Euro,
<stat. theb. 6.522>	ceu modo carceribus dimissus in arua solutis,
<stat. theb. 6.523>	uerberibusque iubas et terga lacessit habenis
<stat. theb. 6.524>	Ascheton increpitansque leuem Cycnumque niualem.
<stat. theb. 6.525>	nunc, saltem dum nemo prior, rapit igneus orbes
<stat. theb. 6.526>	axis, et effusae longe sparguntur harenae.
<stat. theb. 6.527>	dat gemitum tellus et iam tum saeua minatur.
<stat. theb. 6.528>	forsitan et uicto prior isset Arione Cycnus,
<stat. theb. 6.529>	sed uetat aequoreus uinci pater: hinc uice iusta
<stat. theb. 6.530>	gloria mansit equo, cessit uictoria uati.
<stat. theb. 6.531>	huic pretium palmae gemini cratera ferebant
<stat. theb. 6.532>	Herculeum iuuenes: illum Tirynthius olim
<stat. theb. 6.533>	ferre manu sola spumantemque ore supino
<stat. theb. 6.534>	uertere, seu monstri uictor seu Marte, solebat.
<stat. theb. 6.535>	Centauros habet arte truces aurumque figuris
<stat. theb. 6.536>	terribile: hic mixta Lapitharum caede rotantur
<stat. theb. 6.537>	saxa, faces (aliique iterum crateres); ubique
<stat. theb. 6.538>	ingentes morientum irae; tenet ipse furentem
<stat. theb. 6.539>	Hylaeum et torta molitur robora barba.
<stat. theb. 6.540>	at tibi Maeonio fertur circumflua limbo
<stat. theb. 6.541>	pro meritis, Admete, chlamys repetitaque multo
<stat. theb. 6.542>	murice: Phrixei natat hic contemptor ephebus
<stat. theb. 6.543>	aequoris et picta tralucet caerulus unda;
<stat. theb. 6.544>	in latus ire manu mutaturusque uidetur
<stat. theb. 6.545>	bracchia, nec siccum speres in stamine crinem;
<stat. theb. 6.546>	contra autem frustra sedet anxia turre suprema
<stat. theb. 6.547>	Sestias in speculis, moritur prope conscius ignis.
<stat. theb. 6.548>	has Adrastus opes dono uictoribus ire
<stat. theb. 6.549>	imperat; at generum famula solatur Achaea.
<stat. theb. 6.550>	sollicitat tunc ampla uiros ad praemia cursu
<stat. theb. 6.551>	praeceleres: agile studium et tenuissima uirtus,
<stat. theb. 6.552>	pacis opus, cum sacra uocant, nec inutile bellis
<stat. theb. 6.553>	subsidium, si dextra neget. prior omnibus Idas,
<stat. theb. 6.554>	nuper Olympiacis umbratus tempora ramis,
<stat. theb. 6.555>	prosilit; excipiunt plausu Pisaea iuuentus
<stat. theb. 6.556>	Eleaeque manus. sequitur Sicyonius Alcon,
<stat. theb. 6.557>	et bis in Isthmiaca uictor clamatus harena
<stat. theb. 6.558>	Phaedimus, alipedumque fugam praegressus equorum
<stat. theb. 6.559>	ante Dymas, sed tunc aeuo tardante secutus.
<stat. theb. 6.560>	multi et, quos uarii tacet ignorantia uulgi,
<stat. theb. 6.561>	hinc atque hinc subiere. sed Arcada Parthenopaeum
<stat. theb. 6.562>	appellant densique cient uaga murmura circi.
<stat. theb. 6.563>	nota parens cursu; quis Maenaliae Atalantes
<stat. theb. 6.564>	nesciat egregium decus et uestigia cunctis
<stat. theb. 6.565>	indeprensa procis? onerat celeberrima natum
<stat. theb. 6.566>	mater, et ipse procul fama iam notus inermes
<stat. theb. 6.567>	narratur ceruas pedes inter aperta Lycaei
<stat. theb. 6.568>	tollere et emissum cursu deprendere telum.
<stat. theb. 6.569>	tandem expectatus uolucri super agmina saltu
<stat. theb. 6.570>	emicat et torto chlamydem diffibulat auro.
<stat. theb. 6.571>	effulsere artus, membrorumque omnis aperta est
<stat. theb. 6.572>	laetitia, insignes umeri, nec pectora nudis
<stat. theb. 6.573>	deteriora genis, latuitque in corpore uultus.
<stat. theb. 6.574>	ipse tamen formae laudem aspernatur et arcet
<stat. theb. 6.575>	mirantes; tunc Palladios non inscius haustus
<stat. theb. 6.576>	incubuit pinguique cutem fuscatur oliuo.
<stat. theb. 6.577>	hoc Idas, hoc more Dymas aliique nitescunt.
<stat. theb. 6.578>	sic ubi tranquillo perlucent sidera ponto
<stat. theb. 6.579>	uibraturque fretis caeli stellantis imago,
<stat. theb. 6.580>	omnia clara nitent, sed clarior omnia supra
<stat. theb. 6.581>	Hesperus exercet radios, quantusque per altum
<stat. theb. 6.582>	aethera, caeruleis tantus monstratur in undis.
<stat. theb. 6.583>	proximus et forma nec multum segnior Idas
<stat. theb. 6.584>	cursibus atque aeuo iuxta prior; attamen illi
<stat. theb. 6.585>	iam tenuem pingues florem induxere palaestrae,
<stat. theb. 6.586>	deserpitque genis nec se lanugo fatetur
<stat. theb. 6.587>	intonsae sub nube comae. tunc rite citatos
<stat. theb. 6.588>	explorant acuuntque gradus, uariasque per artes
<stat. theb. 6.589>	instimulant docto languentia membra tumultu:
<stat. theb. 6.590>	poplite nunc sidunt flexo, nunc lubrica forti
<stat. theb. 6.591>	pectora conlidunt plausu, nunc ignea tollunt
<stat. theb. 6.592>	crura breuemque fugam necopino fine reponunt.
<stat. theb. 6.593>	ut ruit atque aequum summisit regula limen,
<stat. theb. 6.594>	corripuere leues spatium, campoque refulsit
<stat. theb. 6.595>	nuda cohors: uolucres isdem modo tardius aruis
<stat. theb. 6.596>	isse uidentur equi; credas e plebe Cydonum
<stat. theb. 6.597>	Parthorumque fuga totidem exiluisse sagittas.
<stat. theb. 6.598>	non aliter, celeres Hyrcana per auia cerui
<stat. theb. 6.599>	cum procul impasti fremitum accepere leonis
<stat. theb. 6.600>	siue putant, rapit attonitos fuga caeca metusque
<stat. theb. 6.601>	congregat, et longum dant cornua mixta fragorem.
<stat. theb. 6.602>	effugit hic oculos rapida puer ocior aura
<stat. theb. 6.603>	Maenalius, quem deinde gradu premit horridus Idas
<stat. theb. 6.604>	inspiratque umero, flatuque et pectoris umbra
<stat. theb. 6.605>	terga premit. post ambiguo discrimine tendunt
<stat. theb. 6.606>	Phaedimus atque Dymas, illis celer inminet Alcon.
<stat. theb. 6.607>	flauus ab intonso pendebat uertice crinis
<stat. theb. 6.608>	Arcados; hoc primis Triuiae pascebat ab annis
<stat. theb. 6.609>	munus et, Ogygio uictor cum Marte redisset,
<stat. theb. 6.610>	nequiquam patriis audax promiserat aris.
<stat. theb. 6.611>	tunc liber nexu lateque in terga solutus
<stat. theb. 6.612>	occursu Zephyri retro fugit et simul ipsum
<stat. theb. 6.613>	impedit infestoque uolans obtenditur Idae.
<stat. theb. 6.614>	inde dolum iuuenis fraudique accommoda sensit
<stat. theb. 6.615>	tempora; iam finem iuxta, dum limina uictor
<stat. theb. 6.616>	Parthenopaeus init, correpto crine reductum
<stat. theb. 6.617>	occupat, et longe primus ferit ostia portae.
<stat. theb. 6.618>	Arcades arma fremunt, armis defendere regem,
<stat. theb. 6.619>	ni raptum decus et meriti reddantur honores,
<stat. theb. 6.620>	contendunt totoque parant descendere circo.
<stat. theb. 6.621>	sunt et quis Idae placeat dolus. ipse regesta
<stat. theb. 6.622>	Parthenopaeus humo uultumque oculosque madentes
<stat. theb. 6.623>	obruit, accessit lacrimarum gratia formae.
<stat. theb. 6.624>	pectora nunc maerens, nunc ora indigna cruento
<stat. theb. 6.625>	ungue secat meritamque comam, furit undique clamor
<stat. theb. 6.626>	dissonus, ambiguumque senis cunctatur Adrasti
<stat. theb. 6.627>	consilium. tandem ipse refert: 'compescite litem,
<stat. theb. 6.628>	o pueri! uirtus iterum temptanda; sed ite
<stat. theb. 6.629>	limite non uno, latus hoc conceditur Idae,
<stat. theb. 6.630>	tu diuersa tene; fraus cursibus omnis abesto.'
<stat. theb. 6.631>	audierant, dictoque manent. mox numina supplex
<stat. theb. 6.632>	adfatu tacito iuuenis Tegeaeus adorat:
<stat. theb. 6.633>	'diua potens nemorum (tibi enim hic, tibi crinis honori
<stat. theb. 6.634>	debitus, eque tuo uenit haec iniuria uoto),
<stat. theb. 6.635>	si bene quid genetrix, si quid uenatibus ipse
<stat. theb. 6.636>	promerui, ne, quaeso, sinas hoc omine Thebas
<stat. theb. 6.637>	ire nec Arcadiae tantum meruisse pudorem.'
<stat. theb. 6.638>	auditum manifesta fides: uix campus euntem
<stat. theb. 6.639>	sentit, et exilis plantis interuenit aer,
<stat. theb. 6.640>	raraque non fracto uestigia puluere pendent.
<stat. theb. 6.641>	inrumpit clamore fores, clamore recurrit
<stat. theb. 6.642>	ante ducem prensaque fouet suspiria palma.
<stat. theb. 6.643>	finiti cursus, operumque insignia praesto.
<stat. theb. 6.644>	Arcas equum dono, clipeum gerit improbus Idas,
<stat. theb. 6.645>	cetera plebs Lyciis uadit contenta pharetris.
<stat. theb. 6.646>	tunc uocat, emisso si quis decernere disco
<stat. theb. 6.647>	impiger et uires uelit ostentare superbas.
<stat. theb. 6.648>	it iussus Pterelas et aenae lubrica massae
<stat. theb. 6.649>	pondera uix toto curuatus corpore iuxta
<stat. theb. 6.650>	deicit; inspectant taciti expenduntque laborem
<stat. theb. 6.651>	Inachidae. mox turba ruunt, duo gentis Achaeae,
<stat. theb. 6.652>	tres Ephyreiadae, Pisa satus unus, Acarnan
<stat. theb. 6.653>	septimus; et plures agitabat gloria, ni se
<stat. theb. 6.654>	arduus Hippomedon cauea stimulante tulisset
<stat. theb. 6.655>	in medios, lateque ferens sub pectore dextro
<stat. theb. 6.656>	orbem alium: 'hunc potius, iuuenes, qui moenia saxis
<stat. theb. 6.657>	frangere, qui Tyrias deiectum uaditis arces,
<stat. theb. 6.658>	hunc rapite: ast illud cui non iaculabile dextrae
<stat. theb. 6.659>	pondus?' et arreptum nullo conamine iecit
<stat. theb. 6.660>	in latus. absistunt procul attonitique fatentur
<stat. theb. 6.661>	cedere; uix unus Phlegyas acerque Menestheus
<stat. theb. 6.662>	(hos etiam pudor et magni tenuere parentes)
<stat. theb. 6.663>	promisere manum; concessit cetera pubes
<stat. theb. 6.664>	sponte et adorato rediit ingloria disco.
<stat. theb. 6.665>	qualis Bistoniis clipeus Mauortis in aruis
<stat. theb. 6.666>	luce mala Pangaea ferit solemque refulgens
<stat. theb. 6.667>	territat incussaque dei graue mugit ab hasta.
<stat. theb. 6.668>	Pisaeus Phlegyas opus incohat et simul omnes
<stat. theb. 6.669>	abstulit in se oculos: ea uiso corpore uirtus
<stat. theb. 6.670>	promissa. ac primum terra discumque manumque
<stat. theb. 6.671>	asperat, excusso mox circum puluere uersat,
<stat. theb. 6.672>	quod latus in digitos, mediae quod certius ulnae
<stat. theb. 6.673>	conueniat, non artis egens: hic semper amori
<stat. theb. 6.674>	ludus erat, patriae non tantum ubi laudis obiret
<stat. theb. 6.675>	sacra, sed alternis Alpheon utrumque solebat
<stat. theb. 6.676>	metari ripis et, qua latissima distant,
<stat. theb. 6.677>	non umquam merso transmittere flumina disco.
<stat. theb. 6.678>	ergo operum fidens non protinus horrida campi
<stat. theb. 6.679>	iugera, sed caelo dextram metitur, humique
<stat. theb. 6.680>	pressus utroque genu collecto sanguine discum
<stat. theb. 6.681>	ipse super sese rotat atque in nubila condit.
<stat. theb. 6.682>	ille citus sublime petit similisque cadenti
<stat. theb. 6.683>	crescit in aduersum, tandemque exhaustus ab alto
<stat. theb. 6.684>	tardior ad terram redit atque inmergitur aruis.
<stat. theb. 6.685>	sic cadit, attonitis quotiens auellitur astris,
<stat. theb. 6.686>	Solis opaca soror; procul auxiliantia gentes
<stat. theb. 6.687>	aera crepant frustraque timent, at Thessala uictrix
<stat. theb. 6.688>	ridet anhelantes audito carmine bigas.
<stat. theb. 6.689>	conlaudant Danai ~sed non tibi molle tuenti,
<stat. theb. 6.690>	Hippomedon~ maiorque manus speratur in aequo.
<stat. theb. 6.691>	atque illi extemplo, cui spes infringere dulce
<stat. theb. 6.692>	inmodicas, Fortuna uenit. quid numina contra
<stat. theb. 6.693>	tendere fas homini? spatium iam inmane parabat,
<stat. theb. 6.694>	iam ceruix conuersa, et iam latus omne redibat:
<stat. theb. 6.695>	excidit ante pedes elapsum pondus et ictus 
<stat. theb. 6.696>	destituit frustraque manum demisit inanem.
<stat. theb. 6.697>	ingemuere omnes, rarisque ea uisa uoluptas.
<stat. theb. 6.698>	inde ad conatus timida subit arte Menestheus
<stat. theb. 6.699>	cautior, et multum te, Maia crete, rogato
<stat. theb. 6.700>	molis praeualidae castigat puluere lapsus.
<stat. theb. 6.701>	illa manu magna et multum felicior exit,
<stat. theb. 6.702>	nec partem exiguam circi transuecta quieuit.
<stat. theb. 6.703>	fit sonus, et fixa signatur terra sagitta.
<stat. theb. 6.704>	tertius Hippomedon ualida ad certamina tardos
<stat. theb. 6.705>	molitur gressus; namque illum corde sub alto
<stat. theb. 6.706>	et casus Phlegyae monet et fortuna Menesthei.
<stat. theb. 6.707>	erigit adsuetum dextrae gestamen, et alte
<stat. theb. 6.708>	sustentans rigidumque latus fortesque lacertos
<stat. theb. 6.709>	consulit ac uasto contorquet turbine, et ipse
<stat. theb. 6.710>	prosequitur. fugit horrendo per inania saltu
<stat. theb. 6.711>	iamque procul meminit dextrae seruatque tenorem
<stat. theb. 6.712>	discus, nec dubia iunctaue Menesthea uictum
<stat. theb. 6.713>	transabiit meta: longe super aemula signa
<stat. theb. 6.714>	consedit uiridesque umeros et opaca theatri
<stat. theb. 6.715>	culmina ceu latae tremefecit mole ruinae:
<stat. theb. 6.716>	quale uaporifera saxum Polyphemus ab Aetna
<stat. theb. 6.717>	lucis egente manu tamen in uestigia puppis
<stat. theb. 6.718>	auditae iuxtaque inimicum exegit Vlixen.
<stat. theb. 6.719>	[sic et Aloidae, cum iam calcaret Olympum
<stat. theb. 6.720>	desuper Ossa rigens, ipsum glaciale ferebant
<stat. theb. 6.721>	Pelion et trepido sperabant iungere caelo.]
<stat. theb. 6.722>	tum genitus Talao uictori tigrin inanem
<stat. theb. 6.723>	ire iubet, fuluo quae circumfusa nitebat
<stat. theb. 6.724>	margine et extremos auro mansueuerat ungues.
<stat. theb. 6.725>	Cnosiacos arcus habet et uaga tela Menestheus. 
<stat. theb. 6.726>	'at tibi' ait 'Phlegya, casu frustrate sinistro,
<stat. theb. 6.727>	hunc, quondam nostri decus auxiliumque Pelasgi,
<stat. theb. 6.728>	ferre damus, neque enim Hippomedon inuiderit, ensem.
<stat. theb. 6.729>	nunc opus est animis: infestos tollite caestus
<stat. theb. 6.730>	comminus; haec bellis et ferro proxima uirtus.'
<stat. theb. 6.731>	constitit inmanis cerni inmanisque timeri
<stat. theb. 6.732>	Argolicus Capaneus, ac dum nigrantia plumbo
<stat. theb. 6.733>	tegmina cruda boum non mollior ipse lacertis
<stat. theb. 6.734>	induitur, 'date tot iuuenum de milibus unum
<stat. theb. 6.735>	huc' ait 'atque utinam potius de stirpe ueniret
<stat. theb. 6.736>	aemulus Aonia, quem fas demittere leto,
<stat. theb. 6.737>	nec mea crudelis ciuili sanguine uirtus.'
<stat. theb. 6.738>	obstipuere animi, fecitque silentia terror.
<stat. theb. 6.739>	tandem insperatus nuda de plebe Laconum
<stat. theb. 6.740>	prosilit Alcidamas: mirantur Dorica regum
<stat. theb. 6.741>	agmina, sed socii fretum Polluce magistro
<stat. theb. 6.742>	norant et sacras inter creuisse palaestras.
<stat. theb. 6.743>	ipse deus posuitque manus et bracchia finxit
<stat. theb. 6.744>	(materiae suadebat amor); tunc saepe locauit
<stat. theb. 6.745>	comminus, et simili stantem miratus in ira
<stat. theb. 6.746>	sustulit exultans nudumque ad pectora pressit.
<stat. theb. 6.747>	illum indignatur Capaneus ridetque uocantem,
<stat. theb. 6.748>	ut miserans, poscitque alium; tandemque coactus
<stat. theb. 6.749>	restitit, et stimulis iam languida colla tumescunt.
<stat. theb. 6.750>	fulmineas alte suspensi corpora plantis
<stat. theb. 6.751>	erexere manus; tuto procul ora recessu
<stat. theb. 6.752>	armorum in speculis, aditusque ad uulnera clausi.
<stat. theb. 6.753>	hic, quantum Stygiis Tityos consurgat ab aruis,
<stat. theb. 6.754>	si toruae patiantur aues, tanta undique pandit
<stat. theb. 6.755>	membrorum spatia et tantis ferus ossibus extat.
<stat. theb. 6.756>	hic paulo ante puer, sed enim maturius aeuo
<stat. theb. 6.757>	robur, et ingentes spondet tener impetus annos,
<stat. theb. 6.758>	quem uinci haud quisquam saeuo neque sanguine tingi
<stat. theb. 6.759>	malit, et erecto timeat spectacula uoto.
<stat. theb. 6.760>	ut sese permensi oculis et uterque priorem
<stat. theb. 6.761>	sperauere locum, non protinus ira nec ictus:
<stat. theb. 6.762>	alternus paulum timor et permixta furori
<stat. theb. 6.763>	consilia, inclinant tantum contraria iactu
<stat. theb. 6.764>	bracchia et explorant caestus hebetantque terendo.
<stat. theb. 6.765>	doctior hic differt animum metuensque futuri
<stat. theb. 6.766>	cunctatus uires dispensat: at ille nocendi
<stat. theb. 6.767>	prodigus incautusque sui ruit omnis et ambas
<stat. theb. 6.768>	consumit sine lege manus atque inrita frendit
<stat. theb. 6.769>	insurgens seque ipse premit. sed prouidus astu
<stat. theb. 6.770>	et patria uigil arte Lacon hos reicit ictus,
<stat. theb. 6.771>	hos cauet; interdum nutu capitisque citati
<stat. theb. 6.772>	integer obsequio, manibus nunc obuia tela
<stat. theb. 6.773>	discutiens, instat gressu uultuque recedit:
<stat. theb. 6.774>	saepe etiam iniustis conlatum uiribus hostem
<stat. theb. 6.775>	(is uigor ingenio, tanta experientia dextrae est)
<stat. theb. 6.776>	ultro audax animis intratque et obumbrat et alte
<stat. theb. 6.777>	adsilit. ut praeceps cumulo salit unda minantes
<stat. theb. 6.778>	in scopulos et fracta redit, sic ille furentem
<stat. theb. 6.779>	circumit expugnans; leuat ecce diuque minatur
<stat. theb. 6.780>	in latus inque oculos; illum rigida arma cauentem
<stat. theb. 6.781>	auocat ac manibus necopinum interserit ictum
<stat. theb. 6.782>	callidus et mediam designat uulnere frontem:
<stat. theb. 6.783>	iam cruor, et tepido signantur tempora riuo.
<stat. theb. 6.784>	nescit adhuc Capaneus subitumque per agmina murmur
<stat. theb. 6.785>	miratur; uerum ut fessam super ora reduxit
<stat. theb. 6.786>	forte manum et summo maculas in uellere uidit,
<stat. theb. 6.787>	non leo, non iaculo tantum indignata recepto
<stat. theb. 6.788>	tigris: agit toto cedentem feruidus aruo
<stat. theb. 6.789>	praecipitatque retro iuuenem atque in terga supinat,
<stat. theb. 6.790>	dentibus horrendum stridens, geminatque rotatas
<stat. theb. 6.791>	multiplicatque manus. rapiunt conamina uenti,
<stat. theb. 6.792>	pars cadit in caestus; motu Spartanus acuto
<stat. theb. 6.793>	mille cauet lapsas circum caua tempora mortes
<stat. theb. 6.794>	auxilioque pedum, sed non tamen inmemor artis
<stat. theb. 6.795>	aduersus fugit et fugiens tamen ictibus obstat.
<stat. theb. 6.796>	et iam utrumque labor suspiriaque aegra fatigant:
<stat. theb. 6.797>	tardius ille premit, nec iam hic absistere uelox,
<stat. theb. 6.798>	defectique ambo genibus pariterque quierunt.
<stat. theb. 6.799>	sic ubi longa uagos lassarunt aequora nautas
<stat. theb. 6.800>	et signum de puppe datum, posuere parumper
<stat. theb. 6.801>	bracchia: uix requies, iam uox citat altera remos.
<stat. theb. 6.802>	ecce iterum inmodice uenientem eludit et exit
<stat. theb. 6.803>	sponte ruens mersusque umeris: effunditur ille
<stat. theb. 6.804>	in caput, adsurgentem alio puer improbus ictu
<stat. theb. 6.805>	perculit euentuque impalluit ipse secundo.
<stat. theb. 6.806>	clamorem Inachidae, quantum non litora, tollunt,
<stat. theb. 6.807>	non nemora. illum ab humo conantem ut uidit Adrastus
<stat. theb. 6.808>	tollentemque manus et non toleranda parantem:
<stat. theb. 6.809>	'ite, oro, socii, furit, ite, opponite dextras,
<stat. theb. 6.810>	festinate, furit, palmamque et praemia ferte!
<stat. theb. 6.811>	non prius, effracto quam misceat ossa cerebro,
<stat. theb. 6.812>	absistet, uideo; moriturum auferte Lacona.'
<stat. theb. 6.813>	nec mora, prorumpit Tydeus, nec iussa recusat
<stat. theb. 6.814>	Hippomedon; tunc uix ambo conatibus ambas
<stat. theb. 6.815>	restringunt cohibentque manus ac plurima suadent:
<stat. theb. 6.816>	'uincis, abi; pulchrum uitam donare minori.
<stat. theb. 6.817>	noster et hic bellique comes.' nil frangitur heros,
<stat. theb. 6.818>	ramumque oblatumque manu thoraca repellit
<stat. theb. 6.819>	uociferans: 'liceat! non has ego puluere crasso
<stat. theb. 6.820>	atque cruore genas, meruit quibus iste fauorem
<stat. theb. 6.821>	semiuiri, foedem, mittamque informe sepulcro
<stat. theb. 6.822>	corpus et Oebalio donem lugere magistro?'
<stat. theb. 6.823>	dicit; at hunc socii tumidum et uicisse negantem
<stat. theb. 6.824>	auertunt, contra laudant insignis alumnum
<stat. theb. 6.825>	Taygeti longeque minas risere Lacones.
<stat. theb. 6.826>	iamdudum uariae laudes et conscia uirtus
<stat. theb. 6.827>	Tydea magnanimum stimulis urguentibus angunt.
<stat. theb. 6.828>	ille quidem et disco bonus et contendere cursu,
<stat. theb. 6.829>	nec caestu bellare minor, sed corde labores
<stat. theb. 6.830>	ante alios erat uncta pale. sic otia Martis
<stat. theb. 6.831>	degere et armiferas laxare adsueuerat iras
<stat. theb. 6.832>	ingentes contra ille uiros Acheloia circum
<stat. theb. 6.833>	litora felicesque deo monstrante palaestras.
<stat. theb. 6.834>	ergo ubi luctandi iuuenes animosa citauit
<stat. theb. 6.835>	gloria, terrificos umeris Aetolus amictus
<stat. theb. 6.836>	exuitur patriumque suem. leuat ardua contra
<stat. theb. 6.837>	membra Cleonaeae stirpis iactator Agylleus,
<stat. theb. 6.838>	Herculea nec mole minor, sic grandibus alte
<stat. theb. 6.839>	insurgens umeris hominem super improbus exit.
<stat. theb. 6.840>	sed non ille rigor patriumque in corpore robur:
<stat. theb. 6.841>	luxuriant artus, effusaque sanguine laxo
<stat. theb. 6.842>	membra natant; unde haec audax fiducia tantum
<stat. theb. 6.843>	Oenidae superare parem. quamquam ipse uideri
<stat. theb. 6.844>	exiguus, grauia ossa tamen nodisque lacerti
<stat. theb. 6.845>	difficiles. numquam hunc animum natura minori
<stat. theb. 6.846>	corpore nec tantas ausa est includere uires.
<stat. theb. 6.847>	postquam oleo gauisa cutis, petit aequor uterque
<stat. theb. 6.848>	procursu medium atque hausta uestitur harena.
<stat. theb. 6.849>	tum madidos artus alterno puluere siccant,
<stat. theb. 6.850>	collaque demersere umeris et bracchia late
<stat. theb. 6.851>	uara tenent. iam tunc astu deducit in aequum
<stat. theb. 6.852>	callidus et celsum procuruat Agyllea Tydeus,
<stat. theb. 6.853>	summissus tergo et genibus uicinus harenae.
<stat. theb. 6.854>	ille autem, Alpini ueluti regina cupressus
<stat. theb. 6.855>	uerticis urguentes ceruicem inclinat ad Austros
<stat. theb. 6.856>	uix sese radice tenens, terraeque propinquat,
<stat. theb. 6.857>	iamdudum aetherias eadem reditura sub auras:
<stat. theb. 6.858>	non secus ingentes artus praecelsus Agylleus
<stat. theb. 6.859>	sponte premit paruumque gemens duplicatur in hostem,
<stat. theb. 6.860>	et iam alterna manus frontemque umerosque latusque
<stat. theb. 6.861>	collaque pectoraque et uitantia crura lacessit.
<stat. theb. 6.862>	interdumque diu pendent per mutua fulti
<stat. theb. 6.863>	bracchia, nunc saeui digitorum uincula frangunt.
<stat. theb. 6.864>	non sic ductores gemini gregis horrida tauri
<stat. theb. 6.865>	bella mouent; medio coniunx stat candida prato
<stat. theb. 6.866>	uictorem expectans, rumpunt obnixa furentes
<stat. theb. 6.867>	pectora, subdit amor stimulos et uulnera sanat:
<stat. theb. 6.868>	fulmineo sic dente sues, sic hispida turpes
<stat. theb. 6.869>	proelia uillosis ineunt complexibus ursi.
<stat. theb. 6.870>	uis eadem Oenidae; nec sole aut puluere fessa
<stat. theb. 6.871>	membra labant, riget arta cutis durisque laborum
<stat. theb. 6.872>	castigata toris. contra non integer ille
<stat. theb. 6.873>	flatibus alternis aegroque effetus hiatu
<stat. theb. 6.874>	exuit ingestas fluuio sudoris harenas
<stat. theb. 6.875>	ac furtim rapta sustentat pectora terra.
<stat. theb. 6.876>	instat agens Tydeus fictumque in colla minatus
<stat. theb. 6.877>	crura subit; coeptis non eualuere potiri
<stat. theb. 6.878>	frustratae breuitate manus, uenit arduus ille
<stat. theb. 6.879>	desuper oppressumque ingentis mole ruinae
<stat. theb. 6.880>	condidit. haud aliter collis scrutator Hiberi,
<stat. theb. 6.881>	cum subiit longeque diem uitamque reliquit,
<stat. theb. 6.882>	si tremuit suspensus ager subitumque fragorem
<stat. theb. 6.883>	rupta dedit tellus, latet intus monte soluto
<stat. theb. 6.884>	obrutus, ac penitus fractum obtritumque cadauer
<stat. theb. 6.885>	indignantem animam propriis non reddidit astris.
<stat. theb. 6.886>	acrior hoc Tydeus, animisque et pectore supra est.
<stat. theb. 6.887>	nec mora, cum uinclis onerique elapsus iniquo
<stat. theb. 6.888>	circumit errantem et tergo necopinus inhaeret,
<stat. theb. 6.889>	mox latus et firmo celer implicat ilia nexu,
<stat. theb. 6.890>	poplitibus genua inde premens euadere nodos
<stat. theb. 6.891>	nequiquam et lateri dextram insertare parantem
<stat. theb. 6.892>	improbus, horrendum uisu ac mirabile pondus,
<stat. theb. 6.893>	sustulit. Herculeis pressum sic fama lacertis
<stat. theb. 6.894>	terrigenam sudasse Libyn, cum fraude reperta
<stat. theb. 6.895>	raptus in excelsum, nec iam spes ulla cadendi,
<stat. theb. 6.896>	nec licet extrema matrem contingere planta.
<stat. theb. 6.897>	fit sonus, et laetos attollunt agmina plausus.
<stat. theb. 6.898>	tunc alte librans inopinum sponte remisit
<stat. theb. 6.899>	obliquumque dedit, procumbentemque secutus
<stat. theb. 6.900>	colla simul dextra, pedibus simul inguina uinxit.
<stat. theb. 6.901>	deficit obsessus soloque pudore repugnat.
<stat. theb. 6.902>	tandem pectus humi pronamque extensus in aluum
<stat. theb. 6.903>	sternitur, ac longo maestus post tempore surgit,
<stat. theb. 6.904>	turpia signata linquens uestigia terra.
<stat. theb. 6.905>	palmam autem dextra laeuaque nitentia dono
<stat. theb. 6.906>	arma ferens Tydeus: 'quid si non sanguinis huius
<stat. theb. 6.907>	partem haud exiguam (scitis) Dircaeus haberet
<stat. theb. 6.908>	campus, ubi hae nuper Thebarum foedera plagae?'
<stat. theb. 6.909>	haec simul ostentans quaesitaque praemia laudum
<stat. theb. 6.910>	dat sociis, sequitur neglectus Agyllea thorax.
<stat. theb. 6.911>	sunt et qui nudo subeant concurrere ferro:
<stat. theb. 6.912>	iamque aderant instructi armis Epidaurius Agreus
<stat. theb. 6.913>	et nondum fatis Dircaeus agentibus exul.
<stat. theb. 6.914>	dux uetat Iasides: 'manet ingens copia leti,
<stat. theb. 6.915>	o iuuenes! seruate animos auidumque furorem
<stat. theb. 6.916>	sanguinis aduersi. tuque o, quem propter auita
<stat. theb. 6.917>	iugera, dilectas cui desolauimus urbes,
<stat. theb. 6.918>	ne, precor, ante aciem ius tantum casibus esse
<stat. theb. 6.919>	fraternisque sinas (abigant hoc numina!) uotis.'
<stat. theb. 6.920>	sic ait, atque ambos aurata casside ditat.
<stat. theb. 6.921>	tum generum, ne laudis egens, iubet ardua necti
<stat. theb. 6.922>	tempora Thebarumque ingenti uoce citari
<stat. theb. 6.923>	uictorem: dirae retinebant omina Parcae.
<stat. theb. 6.924>	ipsum etiam proprio certamina festa labore
<stat. theb. 6.925>	dignari et tumulis supremum hunc addere honorem
<stat. theb. 6.926>	hortantur proceres ac, ne uictoria desit
<stat. theb. 6.927>	una ducum numero, fundat uel Lyctia cornu
<stat. theb. 6.928>	tela rogant, tenui uel nubila transeat hasta.
<stat. theb. 6.929>	obsequitur gaudens, uiridique ex aggere in aequum
<stat. theb. 6.930>	stipatus summis iuuenum descendit; at illi
<stat. theb. 6.931>	pone leues portat pharetras et cornua iussus
<stat. theb. 6.932>	armiger: ingentem iactu transmittere circum
<stat. theb. 6.933>	eminus et dictae dare uulnera destinat orno.
<stat. theb. 6.934>	quis fluere occultis rerum neget omina causis?
<stat. theb. 6.935>	fata patent homini, piget inseruare, peritque
<stat. theb. 6.936>	uenturi praemissa fides: sic omina casum
<stat. theb. 6.937>	fecimus, et uires hausit Fortuna nocendi.
<stat. theb. 6.938>	campum emensa breui fatalis ab arbore tacta,
<stat. theb. 6.939>	horrendum uisu, per quas modo fugerat auras,
<stat. theb. 6.940>	uenit harundo retro uersumque a fine tenorem
<stat. theb. 6.941>	pertulit, et notae iuxta ruit ora pharetrae.
<stat. theb. 6.942>	multa duces errore serunt: hi nubila et altos
<stat. theb. 6.943>	occurrisse Notos, aduersi roboris ictu
<stat. theb. 6.944>	tela repulsa alii. penitus latet exitus ingens
<stat. theb. 6.945>	monstratumque nefas: uni remeabile bellum,
<stat. theb. 6.946>	et tristes domino spondebat harundo recursus.

<stat. theb. 7.1>	Atque ea cunctantes Tyrii primordia belli
<stat. theb. 7.2>	Iuppiter haud aequo respexit corde Pelasgos,
<stat. theb. 7.3>	concussitque caput motu quo celsa laborant
<stat. theb. 7.4>	sidera proclamatque adici ceruicibus Atlans.
<stat. theb. 7.5>	tunc ita uelocem Tegees adfatus alumnum:
<stat. theb. 7.6>	'i, medium rapido Borean inlabere saltu
<stat. theb. 7.7>	Bistonias, puer, usque domos axemque niuosi
<stat. theb. 7.8>	sideris, Oceano uetitum qua Parrhasis ignem
<stat. theb. 7.9>	nubibus hibernis et nostro pascitur imbri.
<stat. theb. 7.10>	atque ibi seu posita respirat cuspide Mauors,
<stat. theb. 7.11>	quamquam inuisa quies, seu, quod reor, arma tubasque
<stat. theb. 7.12>	insatiatus habet caraeque in sanguine gentis
<stat. theb. 7.13>	luxuriat: propere monitus iramque parentis
<stat. theb. 7.14>	ede, nihil parcens. nempe olim accendere iussus
<stat. theb. 7.15>	Inachias acies atque omne quod Isthmius umbo
<stat. theb. 7.16>	distinet et raucae circumtonat ira Maleae:
<stat. theb. 7.17>	illi, uix muros limenque egressa iuuentus,
<stat. theb. 7.18>	sacra colunt; credas bello rediisse, tot instant
<stat. theb. 7.19>	plausibus, offensique sedent ad iusta sepulcri.
<stat. theb. 7.20>	hicne tuus, Gradiue, furor? sonat orbe recusso
<stat. theb. 7.21>	discus et Oebalii coeunt in proelia caestus.
<stat. theb. 7.22>	at si ipsi rabies ferrique insana uoluptas
<stat. theb. 7.23>	qua tumet, inmeritas cineri dabit impius urbes
<stat. theb. 7.24>	ferrum ignemque ferens, implorantesque Tonantem
<stat. theb. 7.25>	sternet humi populos miserumque exhauriet orbem.
<stat. theb. 7.26>	nunc lenis belli nostraque remittitur ira.
<stat. theb. 7.27>	quodni praecipitat pugnas dictoque iubentis
<stat. theb. 7.28>	ocius impingit Tyriis Danaa agmina muris
<stat. theb. 7.29>	(nil equidem crudele minor), sit mite bonumque
<stat. theb. 7.30>	numen et effreni laxentur in otia mores,
<stat. theb. 7.31>	reddat equos ensemque mihi, nec sanguinis ultra
<stat. theb. 7.32>	ius erit: aspiciam terras pacemque iubebo
<stat. theb. 7.33>	omnibus; Ogygio sat erit Tritonia bello.'
<stat. theb. 7.34>	dixerat, et Thracum Cyllenius arua subibat;
<stat. theb. 7.35>	atque illum Arctoae labentem cardine portae
<stat. theb. 7.36>	tempestas aeterna plagae praetentaque caelo
<stat. theb. 7.37>	agmina nimborum primique Aquilonis hiatus
<stat. theb. 7.38>	in diuersa ferunt: crepat aurea grandine multa
<stat. theb. 7.39>	palla, nec Arcadii bene protegit umbra galeri.
<stat. theb. 7.40>	hic steriles delubra notat Mauortia siluas
<stat. theb. 7.41>	(horrescitque tuens), ubi mille furoribus illi
<stat. theb. 7.42>	cingitur auerso domus inmansueta sub Haemo.
<stat. theb. 7.43>	ferrea compago laterum, ferro arta teruntur
<stat. theb. 7.44>	limina, ferratis incumbunt tecta columnis.
<stat. theb. 7.45>	laeditur aduersum Phoebi iubar, ipsaque sedem
<stat. theb. 7.46>	lux timet, et durus contristat sidera fulgor.
<stat. theb. 7.47>	digna loco statio: primis salit Impetus amens
<stat. theb. 7.48>	e foribus caecumque Nefas Iraeque rubentes
<stat. theb. 7.49>	exanguesque Metus, occultisque ensibus astant
<stat. theb. 7.50>	Insidiae geminumque tenens Discordia ferrum.
<stat. theb. 7.51>	innumeris strepit aula Minis, tristissima Virtus
<stat. theb. 7.52>	stat medio, laetusque Furor uultuque cruento
<stat. theb. 7.53>	Mors armata sedet; bellorum solus in aris
<stat. theb. 7.54>	sanguis et incensis qui raptus ab urbibus ignis.
<stat. theb. 7.55>	terrarum exuuiae circum et fastigia templi
<stat. theb. 7.56>	captae insignibant gentes: caelataque ferro
<stat. theb. 7.57>	fragmina portarum bellatricesque carinae
<stat. theb. 7.58>	et uacui currus protritaque curribus ora,
<stat. theb. 7.59>	paene etiam gemitus: adeo uis omnis et omne
<stat. theb. 7.60>	uulnus. ubique ipsum, sed non usquam ore remisso
<stat. theb. 7.61>	cernere erat: talem diuina Mulciber arte
<stat. theb. 7.62>	ediderat; nondum radiis monstratus adulter
<stat. theb. 7.63>	foeda catenato luerat conubia lecto.
<stat. theb. 7.64>	quaerere templorum regem uix coeperat ales
<stat. theb. 7.65>	Maenalius, tremit ecce solum et mugire refractis
<stat. theb. 7.66>	corniger Hebrus aquis; tunc quod pecus utile bello
<stat. theb. 7.67>	uallem infestabat, trepidas spumare per herbas,
<stat. theb. 7.68>	signa aduentantis, clausaeque adamante perenni
<stat. theb. 7.69>	dissiluere fores. Hyrcano in sanguine pulcher
<stat. theb. 7.70>	ipse subit curru, diraque aspergine latos
<stat. theb. 7.71>	mutat agros, spolia a tergo flentesque cateruae.
<stat. theb. 7.72>	dant siluae nixque alta locum; regit atra iugales
<stat. theb. 7.73>	sanguinea Bellona manu longaque fatigat
<stat. theb. 7.74>	cuspide. deriguit uisu Cyllenia proles
<stat. theb. 7.75>	summisitque genas: ipsi reuerentia patri,
<stat. theb. 7.76>	si prope sit, dematque minas nec talia mandet.
<stat. theb. 7.77>	'quod Iouis imperium, magno quid ab aethere portas?'
<stat. theb. 7.78>	occupat Armipotens, 'neque enim hunc, germane, sub axem
<stat. theb. 7.79>	sponte uenis hiemesque meas, cui roscida iuxta
<stat. theb. 7.80>	Maenala et aestiui clementior aura Lycaei.'
<stat. theb. 7.81>	ille refert consulta patris. nec longa moratus,
<stat. theb. 7.82>	sicut anhelabant, iuncto sudore uolantes
<stat. theb. 7.83>	Mars impellit equos, resides in proelia Graios
<stat. theb. 7.84>	ipse etiam indignans. uidit pater altus et irae
<stat. theb. 7.85>	iam leuior tardo flectebat pondere uultum.
<stat. theb. 7.86>	ut si quando ruit debellatasque relinquit
<stat. theb. 7.87>	Eurus aquas, pax ipsa tumet pontumque iacentem
<stat. theb. 7.88>	exanimis iam uoluit hiems: nondum arma carinis
<stat. theb. 7.89>	omnia, nec toto respirant pectore nautae.
<stat. theb. 7.90>	finierat pugnas honor exequialis inermes;
<stat. theb. 7.91>	necdum aberant coetus, cunctisque silentibus heros
<stat. theb. 7.92>	uina solo fundens cinerem placabat Adrastus
<stat. theb. 7.93>	Archemori: 'da, parue, tuum trieteride multa
<stat. theb. 7.94>	instaurare diem, nec saucius Arcadas aras
<stat. theb. 7.95>	malit adire Pelops Eleaque pulset eburna
<stat. theb. 7.96>	templa manu, nec Castaliis altaribus anguis,
<stat. theb. 7.97>	nec sua pinigero magis adnatet umbra Lechaeo.
<stat. theb. 7.98>	nos te lugenti, puer, infitiamur Auerno,
<stat. theb. 7.99>	maestaque perpetuis sollemnia iungimus astris,
<stat. theb. 7.100>	nunc festina cohors. at si Boeotia ferro
<stat. theb. 7.101>	uertere tecta dabis, magnis tunc dignior aris,
<stat. theb. 7.102>	tunc deus, Inachias nec tantum culta per urbes
<stat. theb. 7.103>	numina, captiuis etiam iurabere Thebis.'
<stat. theb. 7.104>	dux ea pro cunctis, eadem sibi quisque uouebat.
<stat. theb. 7.105>	iam pronis Gradiuus equis Ephyraea premebat
<stat. theb. 7.106>	litora, qua summas caput Acrocorinthos in auras
<stat. theb. 7.107>	tollit et alterna geminum mare protegit umbra.
<stat. theb. 7.108>	inde unum dira comitum de plebe Pauorem
<stat. theb. 7.109>	quadripedes anteire iubet: non alter anhelos
<stat. theb. 7.110>	insinuare metus animoque auertere uires
<stat. theb. 7.111>	aptior; innumerae monstro uocesque manusque
<stat. theb. 7.112>	et facies quamcumque uelit; bonus omnia credi
<stat. theb. 7.113>	auctor et horrificis lymphare incursibus urbes.
<stat. theb. 7.114>	si geminos soles ruituraque suadeat astra,
<stat. theb. 7.115>	aut nutare solum aut ueteres descendere siluas,
<stat. theb. 7.116>	a! miseri uidisse putant. tunc acre nouabat
<stat. theb. 7.117>	ingenium: falso Nemeaeum puluere campum
<stat. theb. 7.118>	erigit; attoniti tenebrosam a uertice nubem
<stat. theb. 7.119>	respexere duces; falso clamore tumultum
<stat. theb. 7.120>	auget, et arma uirum pulsusque imitatur equorum,
<stat. theb. 7.121>	terribilemque uagas ululatum spargit in auras.
<stat. theb. 7.122>	exiluere animi, dubiumque in murmure uulgus
<stat. theb. 7.123>	pendet: 'ubi iste fragor? ni fallimur aure. sed unde
<stat. theb. 7.124>	puluereo stant astra globo? num Ismenius ultro
<stat. theb. 7.125>	miles? ita est: ueniunt. tanta autem audacia Thebis?
<stat. theb. 7.126>	an dubitent, age, dum inferias et busta colamus?'
<stat. theb. 7.127>	haec Pauor attonitis; uariosque per agmina uultus
<stat. theb. 7.128>	induitur: nunc Pisaeis e milibus unus,
<stat. theb. 7.129>	nunc Pylius, nunc ore Lacon, hostesque propinquos
<stat. theb. 7.130>	adiurat turmasque metu consternat inani.
<stat. theb. 7.131>	nil falsum trepidis. ut uero amentibus ipse
<stat. theb. 7.132>	incidit et sacrae circum fastigia uallis
<stat. theb. 7.133>	turbine praeuectus rapido ter sustulit hastam,
<stat. theb. 7.134>	ter concussit equos, clipeum ter pectore plausit:
<stat. theb. 7.135>	arma, arma insani sua quisque ignotaque nullo
<stat. theb. 7.136>	more rapit, mutant galeas alienaque cogunt
<stat. theb. 7.137>	ad iuga cornipedes; ferus omni in pectore saeuit
<stat. theb. 7.138>	mortis amor caedisque, nihil flagrantibus obstat:
<stat. theb. 7.139>	praecipitant redimuntque moras. sic litora uento
<stat. theb. 7.140>	incipiente fremunt, fugitur cum portus; ubique
<stat. theb. 7.141>	uela fluunt, laxi iactantur ubique rudentes;
<stat. theb. 7.142>	iamque natant remi, natat omnis in aequore summo
<stat. theb. 7.143>	ancora, iam dulcis medii de gurgite ponti
<stat. theb. 7.144>	respicitur tellus comitesque a puppe relicti.
<stat. theb. 7.145>	uiderat Inachias rapidum glomerare cohortes
<stat. theb. 7.146>	Bacchus iter; gemuit Tyriam conuersus ad urbem,
<stat. theb. 7.147>	altricemque domum et patrios reminiscitur ignes,
<stat. theb. 7.148>	purpureum tristi turbatus pectore uultum:
<stat. theb. 7.149>	non crines, non serta loco, dextramque reliquit
<stat. theb. 7.150>	thyrsus, et intactae ceciderunt cornibus uuae.
<stat. theb. 7.151>	ergo ut erat lacrimis lapsoque inhonorus amictu
<stat. theb. 7.152>	ante Iouem (et tunc forte polum secretus habebat)
<stat. theb. 7.153>	constitit, haud umquam facie conspectus in illa
<stat. theb. 7.154>	(nec causae latuere patrem), supplexque profatur:
<stat. theb. 7.155>	'excindisne tuas, diuum sator optime, Thebas?
<stat. theb. 7.156>	saeua adeo coniunx? nec te telluris amatae
<stat. theb. 7.157>	deceptique laris miseret cinerumque meorum?
<stat. theb. 7.158>	esto, olim inuitum iaculatus nubibus ignem,
<stat. theb. 7.159>	credimus: en iterum atra refers incendia terris,
<stat. theb. 7.160>	nec Styge iurata, nec paelicis arte rogatus.
<stat. theb. 7.161>	quis modus? an nobis pater iratusque bonusque
<stat. theb. 7.162>	fulmen habes? sed non Danaeia limina talis
<stat. theb. 7.163>	Parrhasiumque nemus Ledaeasque ibis Amyclas.
<stat. theb. 7.164>	scilicet e cunctis ego neglectissima natis
<stat. theb. 7.165>	progenies? ego nempe tamen qui dulce ferenti
<stat. theb. 7.166>	pondus eram, cui tu dignatus limina uitae
<stat. theb. 7.167>	praereptumque uterum et maternos reddere menses.
<stat. theb. 7.168>	adde quod imbellis rarisque exercita castris
<stat. theb. 7.169>	turba meas acies, mea tantum proelia norunt,
<stat. theb. 7.170>	nectere fronde comas et ad inspirata rotari
<stat. theb. 7.171>	buxa: timent thyrsos nuptarum et proelia matrum.
<stat. theb. 7.172>	unde tubas Martemque pati, qui feruidus ecce
<stat. theb. 7.173>	quanta parat? quid si ille tuos Curetas in arma
<stat. theb. 7.174>	ducat et innocuis iubeat decernere peltis?
<stat. theb. 7.175>	quin etiam inuisos (sic hostis defuit?) Argos
<stat. theb. 7.176>	eligis! o ipsis, genitor, grauiora periclis
<stat. theb. 7.177>	iussa: nouercales ruimus ditare Mycenas!
<stat. theb. 7.178>	cedo equidem. quo sacra tamen ritusque peremptae
<stat. theb. 7.179>	gentis, et in tumulos si quid male feta reliquit
<stat. theb. 7.180>	mater, abire iubes? Thracen siluasque Lycurgi?
<stat. theb. 7.181>	anne triumphatos fugiam captiuus ad Indos?
<stat. theb. 7.182>	da sedem profugo. potuit Latonia frater
<stat. theb. 7.183>	saxa (nec inuideo) defigere Delon et imis
<stat. theb. 7.184>	commendare fretis; cara summouit ab arce
<stat. theb. 7.185>	hostiles Tritonis aquas; uidi ipse potentem
<stat. theb. 7.186>	gentibus Eois Epaphum dare iura, nec ullas
<stat. theb. 7.187>	Cyllene secreta tubas Minoaue curat
<stat. theb. 7.188>	Ida: quid heu tantum nostris offenderis aris?
<stat. theb. 7.189>	hic tibi (quando minor iam nostra potentia) noctes
<stat. theb. 7.190>	Herculeae placitusque uagae Nycteidos ardor,
<stat. theb. 7.191>	hic Tyrium genus et nostro felicior igne
<stat. theb. 7.192>	taurus: Agenoreos saltem tutare nepotes.'
<stat. theb. 7.193>	inuidiam risit pater, et iam poplite flexum
<stat. theb. 7.194>	sternentemque manus tranquillus ad oscula tollit
<stat. theb. 7.195>	inque uicem placida orsa refert: 'non coniugis ista
<stat. theb. 7.196>	consiliis, ut rere, puer, nec saeua roganti
<stat. theb. 7.197>	sic expostus ego: inmoto deducimur orbe
<stat. theb. 7.198>	fatorum; ueteres seraeque in proelia causae.
<stat. theb. 7.199>	nam cui tanta quies irarum aut sanguinis usus
<stat. theb. 7.200>	parcior humani? uidet axis et ista per aeuum
<stat. theb. 7.201>	mecum aeterna domus quotiens iam torta reponam
<stat. theb. 7.202>	fulmina, quam rarus terris hic imperet ignis.
<stat. theb. 7.203>	quin etiam inuitus magna ulciscendaque passis
<stat. theb. 7.204>	aut Lapithas Marti aut ueterem Calydona Dianae
<stat. theb. 7.205>	expugnare dedi: nimia est iactura pigetque
<stat. theb. 7.206>	tot mutare animas, tot reddere corpora uitae.
<stat. theb. 7.207>	Labdacios uero Pelopisque a stirpe nepotes
<stat. theb. 7.208>	tardum abolere mihi; scis ipse (ut crimina mittam
<stat. theb. 7.209>	Dorica) quam promptae superos incessere Thebae;
<stat. theb. 7.210>	te quoque++sed, quoniam uetus excidit ira, silebo.
<stat. theb. 7.211>	non tamen aut patrio respersus sanguine Pentheus,
<stat. theb. 7.212>	aut matrem scelerasse toris aut crimine fratres
<stat. theb. 7.213>	progenuisse reus, lacero tua lustra repleuit
<stat. theb. 7.214>	funere: ubi hi fletus, ubi tunc ars tanta precandi?
<stat. theb. 7.215>	ast ego non proprio diros impendo dolori
<stat. theb. 7.216>	Oedipodionidas: rogat hoc tellusque polusque
<stat. theb. 7.217>	et pietas et laesa fides naturaque et ipsi
<stat. theb. 7.218>	Eumenidum mores. sed tu super urbe moueri
<stat. theb. 7.219>	parce tua: non hoc statui sub tempore rebus
<stat. theb. 7.220>	occasum Aoniis, ueniet suspectior aetas
<stat. theb. 7.221>	ultoresque alii: nunc regia Iuno queretur.'
<stat. theb. 7.222>	his ille auditis mentemque habitumque recepit;
<stat. theb. 7.223>	ut, cum sole malo tristique rosaria pallent
<stat. theb. 7.224>	usta Noto, si clara dies Zephyrique refecit
<stat. theb. 7.225>	aura polum, redit omnis honos, emissaque lucent
<stat. theb. 7.226>	germina, et informes ornat sua gloria uirgas.
<stat. theb. 7.227>	nuntius attonitas iamdudum Eteoclis ad aures
<stat. theb. 7.228>	explorata ferens longo docet agmine Graios
<stat. theb. 7.229>	ire duces, nec iam Aoniis procul afore campis;
<stat. theb. 7.230>	quacumque ingressi tremere ac miserescere cunctos
<stat. theb. 7.231>	Thebarum; qui stirpe refert, qui nomine et armis.
<stat. theb. 7.232>	ille metum condens audire exposcit et odit
<stat. theb. 7.233>	narrantem: hinc socios dictis stimulare suasque
<stat. theb. 7.234>	metiri decernit opes. exciuerat omnem
<stat. theb. 7.235>	Aoniam Euboeamque et Phocidos arua propinquae
<stat. theb. 7.236>	Mars, ita dulce Ioui. longe fugit ordine uelox
<stat. theb. 7.237>	tessera: propellunt acies, seseque sub armis
<stat. theb. 7.238>	ostentant; subeunt campo qui proximus urbi
<stat. theb. 7.239>	damnatus bellis patet expectatque furores.
<stat. theb. 7.240>	nondum hostes contra, trepido tamen agmine matres
<stat. theb. 7.241>	conscendunt muros, inde arma nitentia natis
<stat. theb. 7.242>	et formidandos monstrant sub casside patres.
<stat. theb. 7.243>	turre procul sola nondum concessa uideri
<stat. theb. 7.244>	Antigone populis teneras defenditur atra
<stat. theb. 7.245>	ueste genas; iuxtaque comes quo Laius ibat
<stat. theb. 7.246>	armigero; tunc uirgo senem regina ueretur.
<stat. theb. 7.247>	quae sic orsa prior: 'spesne obstatura Pelasgis
<stat. theb. 7.248>	haec uexilla, pater? Pelopis descendere totas
<stat. theb. 7.249>	audimus gentes: dic, o precor, extera regum
<stat. theb. 7.250>	agmina; nam uideo quae noster signa Menoeceus,
<stat. theb. 7.251>	quae noster regat arma Creon, quam celsus aena
<stat. theb. 7.252>	Sphinge per ingentes Homoloidas exeat Haemon.'
<stat. theb. 7.253>	sic rudis Antigone, senior cui talia Phorbas:
<stat. theb. 7.254>	'mille sagittiferos gelidae de colle Tanagrae
<stat. theb. 7.255>	promouet ecce Dryas; hic, cui niuea arma tridentem
<stat. theb. 7.256>	atque auro rude fulmen habent, Orionis alti
<stat. theb. 7.257>	non falsus uirtute nepos: procul, oro, paternum
<stat. theb. 7.258>	omen et innuptae uetus excidat ira Dianae.
<stat. theb. 7.259>	iungunt se castris regisque in nomen adoptant
<stat. theb. 7.260>	Ocalee Medeonque et confertissima lucis
<stat. theb. 7.261>	Nisa Dionaeisque auibus circumsona Thisbe.
<stat. theb. 7.262>	proximus Eurymedon, qui pastoralia Fauni
<stat. theb. 7.263>	arma patris pinuque iubas imitatur equinas,
<stat. theb. 7.264>	terribilis siluis: reor et Mauorte cruento
<stat. theb. 7.265>	talis erit. dites pecorum comitantur Erythrae, 
<stat. theb. 7.266>	qui Scolon densamque iugis Eteonon iniquis,
<stat. theb. 7.267>	qui breue litus Hyles Atalantaeamque superbi
<stat. theb. 7.268>	Schoenon habent notique colunt uestigia campi;
<stat. theb. 7.269>	fraxineas Macetum uibrant de more sarisas
<stat. theb. 7.270>	saeuaque difficiles excludere uulnera peltas.
<stat. theb. 7.271>	ecce autem clamore ruunt Neptunia proles
<stat. theb. 7.272>	Onchesti, quos pinigeris Mycalesos in agris
<stat. theb. 7.273>	Palladiusque Melas Hecataeaque gurgite nutrit
<stat. theb. 7.274>	Gargaphie, quorumque nouis Haliartos aristis
<stat. theb. 7.275>	inuidet et nimia sata laeta superuenit herba.
<stat. theb. 7.276>	tela rudes trunci, galeae uacua ora leonum,
<stat. theb. 7.277>	arborei dant scuta sinus. hos regis egenos
<stat. theb. 7.278>	Amphion en noster agit (cognoscere pronum,
<stat. theb. 7.279>	uirgo), lyra galeam tauroque insignis auito.
<stat. theb. 7.280>	macte animo iuuenis! medios parat ire per enses
<stat. theb. 7.281>	nudaque pro caris opponere pectora muris.
<stat. theb. 7.282>	uos etiam nostris, Heliconia turba, uenitis
<stat. theb. 7.283>	addere rebus opem; tuque, o Permesse, canoris
<stat. theb. 7.284>	et felix Olmie uadis, armastis alumnos
<stat. theb. 7.285>	bellorum resides. patriis concentibus audis
<stat. theb. 7.286>	exultare gregem, quales, cum pallida cedit
<stat. theb. 7.287>	bruma, renidentem deducunt Strymona cycni.
<stat. theb. 7.288>	ite alacres, numquam uestri morientur honores,
<stat. theb. 7.289>	bellaque perpetuo memorabunt carmine Musae.'
<stat. theb. 7.290>	dixerat, et paulum uirgo interfata loquenti:
<stat. theb. 7.291>	'illi autem, quanam iunguntur origine fratres?
<stat. theb. 7.292>	sic certe paria arma uiris, sic exit in auras
<stat. theb. 7.293>	cassidis aequus apex; utinam haec concordia nostris!'
<stat. theb. 7.294>	cui senior ridens: 'non prima errore uidendi
<stat. theb. 7.295>	falleris, Antigone: multi hos (nam decipit aetas) 
<stat. theb. 7.296>	dixerunt fratres. pater est natusque, sed aeui
<stat. theb. 7.297>	confudere modos: puerum Lapithaona nymphe
<stat. theb. 7.298>	Dercetis expertem thalami crudumque maritis
<stat. theb. 7.299>	ignibus ante diem cupido uiolauit amore
<stat. theb. 7.300>	improba conubii; nec longum, et pulcher Alatreus
<stat. theb. 7.301>	editus, ac primae genitorem in flore iuuentae
<stat. theb. 7.302>	consequitur traxitque notas et miscuit annos.
<stat. theb. 7.303>	et nunc sic fratres mentito nomine gaudent,
<stat. theb. 7.304>	plus pater: hunc olim iuuat et uentura senectus.
<stat. theb. 7.305>	tercentum genitor totidemque in proelia natus
<stat. theb. 7.306>	exercent equites: hi deseruisse feruntur
<stat. theb. 7.307>	exilem Glisanta Coroniamque feracem,
<stat. theb. 7.308>	messe Coroniam, Baccho Glisanta colentes.
<stat. theb. 7.309>	sed potius celsos umbrantem hunc aspice late
<stat. theb. 7.310>	Hypsea quadriiugos; clipei septemplice tauro
<stat. theb. 7.311>	laeua, ter insuto seruantur pectora ferro,
<stat. theb. 7.312>	pectora: nam tergo numquam metus. hasta uetustum
<stat. theb. 7.313>	siluarum decus, emissae cui peruia semper
<stat. theb. 7.314>	armaque corporaque et numquam manus inrita uoti.
<stat. theb. 7.315>	Asopos genuisse datur, dignusque uideri
<stat. theb. 7.316>	tunc pater, abreptis cum torrentissimus exit
<stat. theb. 7.317>	pontibus, aut natae tumidus cum uirginis ultor
<stat. theb. 7.318>	flumina concussit generum indignata Tonantem.
<stat. theb. 7.319>	namque ferunt raptam patriis Aeginan ab undis
<stat. theb. 7.320>	amplexu latuisse Iouis: furit amnis et astris
<stat. theb. 7.321>	infensus bellare parat (nondum ista licebant
<stat. theb. 7.322>	nec superis); stetit audaces effusus in iras,
<stat. theb. 7.323>	conseruitque manum, nec quem imploraret habebat,
<stat. theb. 7.324>	donec uix tonitru summotus et igne trisulco
<stat. theb. 7.325>	cessit. adhuc ripis animosus gurges anhelis
<stat. theb. 7.326>	fulmineum cinerem magnaeque insignia poenae
<stat. theb. 7.327>	gaudet et Aetnaeos in caelum efflare uapores.
<stat. theb. 7.328>	talem Cadmeo mirabimur Hypsea campo,
<stat. theb. 7.329>	si modo placauit felix Aegina Tonantem.
<stat. theb. 7.330>	ducit Itonaeos et Alalcomenaea Mineruae
<stat. theb. 7.331>	agmina, quos Midea et quos uuida suggerit Arne,
<stat. theb. 7.332>	Aulida qui Graeanque serunt uiridesque Plataeas,
<stat. theb. 7.333>	et sulco Peteona domant, refluumque meatu
<stat. theb. 7.334>	Euripum, qua noster, habent teque, ultima tractu
<stat. theb. 7.335>	Anthedon, ubi gramineo de litore Glaucus
<stat. theb. 7.336>	poscentes inrupit aquas, iam crine genisque
<stat. theb. 7.337>	caerulus, et mixtos expauit ab inguine pisces.
<stat. theb. 7.338>	glandibus et torta Zephyros incidere funda
<stat. theb. 7.339>	cura: Cydoneas anteibunt gaesa sagittas.
<stat. theb. 7.340>	tu quoque praeclarum forma, Cephise, dedisses
<stat. theb. 7.341>	Narcissum, sed Thespiacis iam pallet in agris
<stat. theb. 7.342>	trux puer; orbata florem, pater, adluis unda.
<stat. theb. 7.343>	quis tibi Phoebeas acies ueteremque reuoluat
<stat. theb. 7.344>	Phocida? qui Panopen, qui Daulida, qui Cyparisson,
<stat. theb. 7.345>	et ualles, Lebadia, tuas et Hyampolin acri
<stat. theb. 7.346>	subnixam scopulo, uel qui Parnason utrumque
<stat. theb. 7.347>	aut Cirrham tauris Anemorianque supinant
<stat. theb. 7.348>	Coryciumque nemus propellentemque Lilaean
<stat. theb. 7.349>	Cephisi glaciale caput, quo suetus anhelam
<stat. theb. 7.350>	ferre sitim Python amnemque auertere ponto:
<stat. theb. 7.351>	omnibus inmixtas cono super aspice laurus
<stat. theb. 7.352>	armaque uel Tityon uel Delon habentia, uel quas
<stat. theb. 7.353>	hic deus innumera laxauit caede pharetras.
<stat. theb. 7.354>	Iphitus asper agit, genitor cui nuper ademptus
<stat. theb. 7.355>	Naubolus Hippasides, tuus, o mitissime Lai,
<stat. theb. 7.356>	hospes; adhuc currus securaque lora tenebam,
<stat. theb. 7.357>	cum tua subter equos iacuit conuulsa cruentis
<stat. theb. 7.358>	ictibus (o utinam nostro cum sanguine!) ceruix.'
<stat. theb. 7.359>	dicenti maduere genae, uultumque per omnem
<stat. theb. 7.360>	pallor iit, uocisque repens singultus apertum
<stat. theb. 7.361>	intercepit iter; refouet frigentis amicum
<stat. theb. 7.362>	pectus alumna senis; redit atque exile profatur:
<stat. theb. 7.363>	'o mihi sollicitum decus ac suprema uoluptas,
<stat. theb. 7.364>	Antigone! seras tibi demoror improbus umbras,
<stat. theb. 7.365>	fors eadem scelera et caedes uisurus auitas,
<stat. theb. 7.366>	donec te thalamis habilem integramque resignem:
<stat. theb. 7.367>	hoc satis, et fessum uita dimittite, Parcae.
<stat. theb. 7.368>	sed dum labor iners, quanti (nunc ecce reuiso)
<stat. theb. 7.369>	transabiere duces: Clonin atque in terga comantes
<stat. theb. 7.370>	non ego Abantiadas, non te, saxosa Caryste,
<stat. theb. 7.371>	non humiles Aegas altumque Capherea dixi.
<stat. theb. 7.372>	et iam acies obtunsa negat, cunctique resistunt,
<stat. theb. 7.373>	et tuus armatis iubet ecce silentia frater.'
<stat. theb. 7.374>	uix ea turre senex, cum rector ab aggere coepit:
<stat. theb. 7.375>	'magnanimi reges, quibus haud parere recusem,
<stat. theb. 7.376>	ductor et ipse, meas miles defendere Thebas,
<stat. theb. 7.377>	non ego uos stimulare parem (nam liber in arma
<stat. theb. 7.378>	impetus, et meritas ultro iurastis in iras),
<stat. theb. 7.379>	nec laudare satis dignasque rependere grates
<stat. theb. 7.380>	sufficiam (referent superi uestraeque subacto
<stat. theb. 7.381>	hoste manus): urbem socia de gente subistis
<stat. theb. 7.382>	tutari, quam non aliis populator ab oris
<stat. theb. 7.383>	belliger externaue satus tellure, sed hostis
<stat. theb. 7.384>	indigena adsultat, cui castra aduersa regenti
<stat. theb. 7.385>	hic pater, hic genetrix, hic iunctae stirpe sorores,
<stat. theb. 7.386>	hic erat et frater. cerne en ubicumque nefandus
<stat. theb. 7.387>	excidium moliris auis: uenere uolentes
<stat. theb. 7.388>	Aoniae populi, nec sum tibi, saeue, relictus.
<stat. theb. 7.389>	quid uelit ista cohors et te sentire decebat:
<stat. theb. 7.390>	reddere regna uetant.' sic fatus et omnia rite
<stat. theb. 7.391>	disponit, qui bella gerant, qui moenia seruent,
<stat. theb. 7.392>	quas in fronte manus, medio quas robore sistat.
<stat. theb. 7.393>	perspicuas sic luce fores et uirgea pastor
<stat. theb. 7.394>	claustra leuat, dum terra recens; iubet ordine primo
<stat. theb. 7.395>	ire duces, media stipantur plebe maritae;
<stat. theb. 7.396>	ipse leuat grauidas et humum tactura parentum
<stat. theb. 7.397>	ubera, succiduasque apportat matribus agnas.
<stat. theb. 7.398>	interea Danai noctemque diemque sub armis,
<stat. theb. 7.399>	noctem iterum rursusque diem (sic ira ferebat)
<stat. theb. 7.400>	ingeminant: contempta quies, uix aut sopor illis
<stat. theb. 7.401>	aut epulae fecere moram; properatur in hostem
<stat. theb. 7.402>	more fugae. nec monstra tenent, quae plurima nectit
<stat. theb. 7.403>	prodigiale canens certi fors praeuia fati.
<stat. theb. 7.404>	quippe serunt diros monitus uolucresque feraeque
<stat. theb. 7.405>	sideraque auersique suis decursibus amnes,
<stat. theb. 7.406>	infestumque tonat pater et mala fulgura lucent;
<stat. theb. 7.407>	terrificaeque adytis uoces clausaeque deorum
<stat. theb. 7.408>	sponte fores; nunc sanguineus, nunc saxeus imber,
<stat. theb. 7.409>	et subiti manes flentumque occursus auorum.
<stat. theb. 7.410>	tunc et Apollineae tacuere oracula Cirrhae, 
<stat. theb. 7.411>	et non adsuetis pernox ululauit Eleusin
<stat. theb. 7.412>	mensibus, et templis Sparte praesaga reclusis
<stat. theb. 7.413>	uidit Amyclaeos (facinus!) concurrere fratres.
<stat. theb. 7.414>	Arcades insanas latrare Lycaonis umbras
<stat. theb. 7.415>	nocte ferunt tacita, saeuo decurrere campo
<stat. theb. 7.416>	Oenomaum sua Pisa refert; Acheloon utroque
<stat. theb. 7.417>	deformem cornu uagus infamabat Acarnan.
<stat. theb. 7.418>	Perseos effigiem maestam exorantque Mycenae
<stat. theb. 7.419>	confusum Iunonis ebur; mugire potentem
<stat. theb. 7.420>	Inachon agricolae, gemini maris incola narrat
<stat. theb. 7.421>	Thebanum toto planxisse Palaemona ponto.
<stat. theb. 7.422>	haec audit Pelopea phalanx, sed bellicus ardor
<stat. theb. 7.423>	consiliis obstat diuum prohibetque timeri.
<stat. theb. 7.424>	iam ripas, Asope, tuas Boeotaque uentum
<stat. theb. 7.425>	flumina. non ausae transmittere protinus alae
<stat. theb. 7.426>	hostilem fluuium; forte et trepidantibus ingens
<stat. theb. 7.427>	descendebat agris, animos siue imbrifer arcus,
<stat. theb. 7.428>	seu montana dedit nubes, seu fluminis illa
<stat. theb. 7.429>	mens fuit obiectusque uado pater arma uetabat.
<stat. theb. 7.430>	tunc ferus Hippomedon magno cum fragmine ripae
<stat. theb. 7.431>	cunctantem deiecit equum, ducibusque relictis
<stat. theb. 7.432>	gurgite de medio frenis suspensus et armis,
<stat. theb. 7.433>	'ite uiri,' clamat, 'sic uos in moenia primus
<stat. theb. 7.434>	ducere, sic clausas uoueo perfringere Thebas.'
<stat. theb. 7.435>	praecipitant cuncti fluuio puduitque secutos.
<stat. theb. 7.436>	ac uelut ignotum si quando armenta per amnem
<stat. theb. 7.437>	pastor agit, stat triste pecus, procul altera tellus
<stat. theb. 7.438>	omnibus et late medius timor: ast ubi ductor
<stat. theb. 7.439>	taurus init fecitque uadum, tunc mollior unda,
<stat. theb. 7.440>	tunc faciles saltus, uisaeque accedere ripae.
<stat. theb. 7.441>	haud procul inde iugum tutisque accommoda castris
<stat. theb. 7.442>	arua notant, unde urbem etiam turresque uidere
<stat. theb. 7.443>	Sidonias; placuit sedes fidique receptus
<stat. theb. 7.444>	colle per excelsum patulo quem subter aperto
<stat. theb. 7.445>	arua sinu, nullique aliis a montibus instant
<stat. theb. 7.446>	despectus; nec longa labor munimina durus
<stat. theb. 7.447>	addidit: ipsa loco mirum natura fauebat.
<stat. theb. 7.448>	in uallum elatae rupes deuexaque fossis
<stat. theb. 7.449>	aequa et fortuito ductae quater aggere pinnae;
<stat. theb. 7.450>	cetera dant ipsi, donec sol montibus omnis
<stat. theb. 7.451>	erepsit rebusque dedit sopor otia fessis.
<stat. theb. 7.452>	quis queat attonitas dictis ostendere Thebas?
<stat. theb. 7.453>	urbem in conspectu belli suprema parantis
<stat. theb. 7.454>	territat insomnem nox atra diemque minatur.
<stat. theb. 7.455>	discurrunt muris; nil saeptum horrore sub illo,
<stat. theb. 7.456>	nil fidum satis, inualidaeque Amphionis arces.
<stat. theb. 7.457>	rumor ubique alius plures adnuntiat hostes,
<stat. theb. 7.458>	maioresque timor; spectant tentoria contra
<stat. theb. 7.459>	Inachia externosque suis in montibus ignes.
<stat. theb. 7.460>	hi precibus questuque deos, hi Martia tela
<stat. theb. 7.461>	belligerosque hortantur equos, hi pignora fletu
<stat. theb. 7.462>	cara premunt miserique rogos et crastina mandant
<stat. theb. 7.463>	funera. si tenuis demisit lumina somnus,
<stat. theb. 7.464>	bella gerunt; modo lucra morae, modo taedia uitae
<stat. theb. 7.465>	attonitis; lucemque timent lucemque precantur.
<stat. theb. 7.466>	it geminum excutiens anguem et bacchatur utrisque
<stat. theb. 7.467>	Tisiphone castris; fratrem huic, fratrem ingerit illi,
<stat. theb. 7.468>	aut utrique patrem: procul ille penatibus imis
<stat. theb. 7.469>	excitus implorat Furias oculosque reposcit.
<stat. theb. 7.470>	iam gelidam Phoeben et caligantia primus
<stat. theb. 7.471>	hauserat astra dies, cum iam tumet igne futuro
<stat. theb. 7.472>	Oceanus lateque nouo Titane reclusum
<stat. theb. 7.473>	aequor anhelantum radiis subsidit equorum:
<stat. theb. 7.474>	ecce truces oculos sordentibus obsita canis
<stat. theb. 7.475>	exangues Iocasta genas et bracchia planctu
<stat. theb. 7.476>	nigra ferens ramumque oleae cum uelleris atri
<stat. theb. 7.477>	nexibus, Eumenidum uelut antiquissima, portis
<stat. theb. 7.478>	egreditur magna cum maiestate malorum.
<stat. theb. 7.479>	hinc atque hinc natae, melior iam sexus, aniles
<stat. theb. 7.480>	praecipitantem artus et plus quam possit euntem
<stat. theb. 7.481>	sustentant. uenit ante hostes, et pectore nudo
<stat. theb. 7.482>	claustra aduersa ferit tremulisque ululatibus orat
<stat. theb. 7.483>	admitti: 'reserate uiam! rogat impia belli
<stat. theb. 7.484>	mater; in his aliquod ius execrabile castris
<stat. theb. 7.485>	huic utero est.' trepidi uisam expauere manipli
<stat. theb. 7.486>	auditamque magis; remeat iam missus Adrasto
<stat. theb. 7.487>	nuntius: excipiunt iussi mediosque per enses
<stat. theb. 7.488>	dant iter. illa duces ut primum aspexit Achiuos
<stat. theb. 7.489>	clamorem horrendum luctu furiata resoluit:
<stat. theb. 7.490>	'Argolici proceres, ecquis monstrauerit hostem
<stat. theb. 7.491>	quem peperi? quanam inueniam, mihi dicite, natum
<stat. theb. 7.492>	sub galea?' uenit attonitae Cadmeius heros
<stat. theb. 7.493>	obuius, et raptam lacrimis gaudentibus implet
<stat. theb. 7.494>	solaturque tenens, atque inter singula, 'matrem,
<stat. theb. 7.495>	matrem' iterat, nunc ipsam urguens, nunc cara sororum
<stat. theb. 7.496>	pectora, cum mixta fletus anus asperat ira:
<stat. theb. 7.497>	'quid molles lacrimas uenerandaque nomina fingis,
<stat. theb. 7.498>	rex Argiue, mihi? quid colla amplexibus ambis
<stat. theb. 7.499>	inuisamque teris ferrato pectore matrem?
<stat. theb. 7.500>	tune ille exilio uagus et miserabilis hospes?
<stat. theb. 7.501>	quem non permoueas? longae tua iussa cohortes
<stat. theb. 7.502>	expectant, multoque latus praefulgurat ense.
<stat. theb. 7.503>	a miserae matres! hunc te noctesque diesque
<stat. theb. 7.504>	deflebam? si uerba tamen monitusque tuorum
<stat. theb. 7.505>	dignaris, dum castra silent suspensaque bellum
<stat. theb. 7.506>	horrescit pietas, genetrix iubeoque rogoque:
<stat. theb. 7.507>	i mecum patriosque deos arsuraque saltem
<stat. theb. 7.508>	tecta uide, fratremque (quid aufers lumina?) fratrem
<stat. theb. 7.509>	adloquere et regnum iam me sub iudice posce:
<stat. theb. 7.510>	aut dabit, aut ferrum causa meliore resumes.
<stat. theb. 7.511>	anne times ne forte doli, et te conscia mater
<stat. theb. 7.512>	decipiam? non sic miseros fas omne penates
<stat. theb. 7.513>	effugit: uix Oedipode ducente timeres.
<stat. theb. 7.514>	nupsi equidem peperique nefas, sed diligo tales
<stat. theb. 7.515>	(a dolor) et uestros etiamnum excuso furores.
<stat. theb. 7.516>	quodsi adeo perstas, ultro tibi, saeue, triumphum
<stat. theb. 7.517>	detulimus: religa captas in terga sorores,
<stat. theb. 7.518>	inice uincla mihi: grauis huc utcumque feretur
<stat. theb. 7.519>	et pater. ad uestrum gemitus nunc uerto pudorem,
<stat. theb. 7.520>	Inachidae, liquistis enim paruosque senesque
<stat. theb. 7.521>	et lacrimas has quisque domi: sua credite matri
<stat. theb. 7.522>	uiscera! si uobis hic paruo in tempore carus
<stat. theb. 7.523>	(sitque precor), quid me, oro, decet quidue ista, Pelasgi,
<stat. theb. 7.524>	ubera? ab Hyrcanis hoc Odrysiisue tulissem
<stat. theb. 7.525>	regibus, et si qui nostros uicere furores.
<stat. theb. 7.526>	adnuite, aut natum complexa superstite bello
<stat. theb. 7.527>	hic moriar.' tumidas frangebant dicta cohortes,
<stat. theb. 7.528>	nutantesque uirum galeas et sparsa uideres
<stat. theb. 7.529>	fletibus arma piis. quales ubi tela uirosque
<stat. theb. 7.530>	pectoris impulsu rabidi strauere leones,
<stat. theb. 7.531>	protinus ira minor, gaudentque in corpore capto
<stat. theb. 7.532>	securam differre famem: sic flexa Pelasgum
<stat. theb. 7.533>	corda labant, ferrique auidus mansueuerat ardor.
<stat. theb. 7.534>	ipse etiam ante oculos nunc matris ad oscula uersus,
<stat. theb. 7.535>	nunc rudis Ismenes, nunc flebiliora precantis
<stat. theb. 7.536>	Antigones, uariaque animum turbante procella
<stat. theb. 7.537>	exciderat regnum: cupit ire, et mitis Adrastus
<stat. theb. 7.538>	non uetat; hic iustae Tydeus memor occupat irae:
<stat. theb. 7.539>	'me potius, socii, qui fidum Eteoclea nuper
<stat. theb. 7.540>	expertus, nec frater eram, me opponite regi, 
<stat. theb. 7.541>	cuius adhuc pacem egregiam et bona foedera gesto
<stat. theb. 7.542>	pectore in hoc. ubi tunc fidei pacisque sequestra
<stat. theb. 7.543>	mater eras, pulchris cum me nox uestra morata est
<stat. theb. 7.544>	hospitiis? nempe haec trahis ad commercia natum?
<stat. theb. 7.545>	duc illum in campum, uestro qui sanguine pinguis
<stat. theb. 7.546>	spirat adhuc pinguisque meo. tu porro sequeris,
<stat. theb. 7.547>	heu nimium mitis nimiumque oblite tuorum?
<stat. theb. 7.548>	scilicet infestae cum te circum undique dextrae
<stat. theb. 7.549>	nudabunt enses, haec flebit et arma quiescent?
<stat. theb. 7.550>	tene ille, heu demens, semel intra moenia clausum
<stat. theb. 7.551>	possessumque odiis Argiua in castra remittet?
<stat. theb. 7.552>	ante haec excusso frondescet lancea ferro,
<stat. theb. 7.553>	Inachus ante retro nosterque Achelous abibit.
<stat. theb. 7.554>	sed mite adloquium et saeuis pax quaeritur armis:
<stat. theb. 7.555>	haec quoque castra patent, necdum meruere timeri.
<stat. theb. 7.556>	an suspectus ego? abscedo et mea uulnera dono.
<stat. theb. 7.557>	intret: et hic genetrix eadem mediaeque sorores.
<stat. theb. 7.558>	finge autem pactis euictum excedere regnis,
<stat. theb. 7.559>	nempe iterum reddes?' rursus mutata trahuntur
<stat. theb. 7.560>	agmina consiliis: subito ceu turbine caeli
<stat. theb. 7.561>	obuius aduersum Boreae Notus abstulit aequor.
<stat. theb. 7.562>	arma iterum furiaeque placent; fera tempus Erinys
<stat. theb. 7.563>	arripit et primae molitur semina pugnae.
<stat. theb. 7.564>	errabant geminae Dircaea ad flumina tigres,
<stat. theb. 7.565>	mite iugum, belli quondam uastator Eoi
<stat. theb. 7.566>	currus, Erythraeis sed nuper uictor ab oris
<stat. theb. 7.567>	Liber in Aonios meritas dimiserat agros.
<stat. theb. 7.568>	illas turba dei seniorque ex more sacerdos
<stat. theb. 7.569>	sanguinis oblitas atque Indum gramen olentes
<stat. theb. 7.570>	palmite maturo uariisque ornare corymbis
<stat. theb. 7.571>	curat et alterno maculas interligat ostro.
<stat. theb. 7.572>	iamque ipsi colles, ipsa has (quid credat?) amabant
<stat. theb. 7.573>	armenta, atque ausae circum mugire iuuencae;
<stat. theb. 7.574>	quippe nihil grassata fames: manus obuia pascit,
<stat. theb. 7.575>	exceptantque cibos fusoque horrenda supinant 
<stat. theb. 7.576>	ora mero, uaga rure quies; si quando benigno
<stat. theb. 7.577>	urbem iniere gradu, domus omnis et omnia sacris
<stat. theb. 7.578>	templa calent, ipsumque fides intrasse Lyaeum.
<stat. theb. 7.579>	has ubi uipereo tactas ter utramque flagello
<stat. theb. 7.580>	Eumenis in furias animumque redire priorem
<stat. theb. 7.581>	impulit, erumpunt non agnoscentibus agris.
<stat. theb. 7.582>	ceu duo diuerso pariter si fulmina caelo
<stat. theb. 7.583>	rupta cadant longumque trahant per nubila crinem:
<stat. theb. 7.584>	non aliter cursu rapidae atque inmane frementes
<stat. theb. 7.585>	transiliunt campos aurigamque impete uasto,
<stat. theb. 7.586>	Amphiarae, tuum (nec defuit omen, eriles
<stat. theb. 7.587>	forte is primus equos stagna ad uicina trahebat)
<stat. theb. 7.588>	corripiunt; mox Taenarium (qui proximus) Idan
<stat. theb. 7.589>	Aetolumque Acamanta premunt: fuga torua per agros
<stat. theb. 7.590>	cornipedum, uisa donec flammatus Aconteus
<stat. theb. 7.591>	strage uirum, cui sueta feras prosternere uirtus
<stat. theb. 7.592>	(Arcas erat), densis iam fida ad moenia uersas
<stat. theb. 7.593>	insequitur telis, multumque hastile resumens
<stat. theb. 7.594>	ter, quater adducto per terga, per ilia telo
<stat. theb. 7.595>	transigit. illae autem longo cum limite fusi
<stat. theb. 7.596>	sanguinis ad portas utrimque extantia ducunt
<stat. theb. 7.597>	spicula semianimes, gemituque imitante querelas
<stat. theb. 7.598>	saucia dilectis adclinant pectora muris.
<stat. theb. 7.599>	templa putes urbemque rapi facibusque nefandis
<stat. theb. 7.600>	Sidonios ardere lares, sic clamor apertis
<stat. theb. 7.601>	exoritur muris; mallent cunabula magni
<stat. theb. 7.602>	Herculis aut Semeles thalamum aut penetrale ruisse
<stat. theb. 7.603>	Harmoniae. cultor Baccheus Acontea Phegeus
<stat. theb. 7.604>	iam uacuum telis geminoque in sanguine ouantem
<stat. theb. 7.605>	comminus ense petit; subeunt Tegeaea iuuentus
<stat. theb. 7.606>	auxilio tardi: iam supra sacra ferarum
<stat. theb. 7.607>	corpora maerenti iuuenis iacet ultio Baccho.
<stat. theb. 7.608>	rumpitur et Graium subito per castra tumultu
<stat. theb. 7.609>	concilium; fugit exertos Iocasta per hostes
<stat. theb. 7.610>	iam non ausa preces; natas ipsamque repellunt
<stat. theb. 7.611>	qui modo tam mites, et praeceps tempore Tydeus
<stat. theb. 7.612>	utitur: 'ite age, nunc pacem sperate fidemque!
<stat. theb. 7.613>	num saltem differre nefas potuitue morari,
<stat. theb. 7.614>	dum genetrix dimissa redit?' sic fatus aperto
<stat. theb. 7.615>	ense uocat socios. saeuus iam clamor et irae
<stat. theb. 7.616>	hinc atque inde calent; nullo uenit ordine bellum,
<stat. theb. 7.617>	confusique duces uulgo, et neglecta regentum
<stat. theb. 7.618>	imperia; una equites mixti peditumque cateruae
<stat. theb. 7.619>	et rapidi currus; premit indigesta ruentes
<stat. theb. 7.620>	copia, nec sese uacat ostentare nec hostem
<stat. theb. 7.621>	noscere. sic subitis Thebana Argiuaque pubes
<stat. theb. 7.622>	conflixere globis; retro uexilla tubaeque
<stat. theb. 7.623>	post tergum et litui bellum inuenere secuti.
<stat. theb. 7.624>	tantus ab exiguo crudescit sanguine Mauors!
<stat. theb. 7.625>	uentus uti primas struit intra nubila uires,
<stat. theb. 7.626>	lenis adhuc, frondesque et aperta cacumina gestat,
<stat. theb. 7.627>	mox rapuit nemus et montes patefecit opacos.
<stat. theb. 7.628>	nunc age, Pieriae, non uos longinqua, sorores,
<stat. theb. 7.629>	consulimus, uestras acies uestramque referte
<stat. theb. 7.630>	Aoniam; uidistis enim, dum Marte propinquo
<stat. theb. 7.631>	horrent Tyrrhenos Heliconia plectra tumultus.
<stat. theb. 7.632>	Sidonium Pterelan sonipes male fidus in armis
<stat. theb. 7.633>	rumpentem frenos diuersa per agmina raptat
<stat. theb. 7.634>	iam liber, sic fessa manus. uenit hasta per ambos
<stat. theb. 7.635>	Tydeos: et laeuum iuueni transuerberat inguen
<stat. theb. 7.636>	labentemque adfigit equo. fugit ille perempto
<stat. theb. 7.637>	consertus domino, nec iam arma aut frena tenentem
<stat. theb. 7.638>	portat adhuc: ceu nondum anima defectus utraque
<stat. theb. 7.639>	cum sua Centaurus moriens in terga recumbit.
<stat. theb. 7.640>	certat opus ferri: sternunt alterna furentes
<stat. theb. 7.641>	Hippomedon Sybarin, Pylium Periphanta Menoeceus,
<stat. theb. 7.642>	Parthenopaeus Ityn: Sybaris iacet ense cruento,
<stat. theb. 7.643>	cuspide trux Periphas, Itys insidiante sagitta.
<stat. theb. 7.644>	Caeneos Inachii ferro Mauortius Haemon
<stat. theb. 7.645>	colla rapit, cui diuiduum trans corpus hiantes
<stat. theb. 7.646>	truncum oculi quaerunt, animus caput; arma iacentis
<stat. theb. 7.647>	iam rapiebat Abas: cornu deprensus Achiua
<stat. theb. 7.648>	dimisit moriens clipeum hostilemque suumque.
<stat. theb. 7.649>	quis tibi Baccheos, Eunaee, relinquere cultus,
<stat. theb. 7.650>	quis lucos, uetitus quibus emansisse sacerdos,
<stat. theb. 7.651>	suasit et adsuetum Bromio mutare furorem?
<stat. theb. 7.652>	quem terrere queas? clipei penetrabile textum
<stat. theb. 7.653>	pallentes hederae Nysaeaque serta coronant,
<stat. theb. 7.654>	candida pampineo subnectitur instita pilo,
<stat. theb. 7.655>	crine latent umeri, crescunt lanugine malae,
<stat. theb. 7.656>	et rubet imbellis Tyrio subtemine thorax,
<stat. theb. 7.657>	bracchiaque in manicis et pictae uincula plantae
<stat. theb. 7.658>	carbaseique sinus, et fibula rasilis auro
<stat. theb. 7.659>	Taenariam fulua mordebat iaspide pallam,
<stat. theb. 7.660>	quam super a tergo uelox gorytos et arcus
<stat. theb. 7.661>	pendentesque sonant aurata lynce pharetrae.
<stat. theb. 7.662>	it lymphante deo media inter milia longum
<stat. theb. 7.663>	uociferans: 'prohibete manus, haec omine dextro
<stat. theb. 7.664>	moenia Cirrhaea monstrauit Apollo iuuenca;
<stat. theb. 7.665>	Parcite, in haec ultro scopuli uenere uolentes.
<stat. theb. 7.666>	gens sacrata sumus: gener huic est Iuppiter urbi
<stat. theb. 7.667>	Gradiuusque socer; Bacchum haud mentimur alumnum
<stat. theb. 7.668>	et magnum Alciden.' iactanti talia frustra
<stat. theb. 7.669>	turbidus aeria Capaneus occurrit in hasta.
<stat. theb. 7.670>	qualis ubi primam leo mane cubilibus atris.
<stat. theb. 7.671>	erexit rabiem et saeuo speculatur ab antro
<stat. theb. 7.672>	aut ceruum aut nondum bellantem fronte iuuencum,
<stat. theb. 7.673>	it fremitu gaudens, licet arma gregesque lacessant
<stat. theb. 7.674>	uenantum, praedam uidet et sua uulnera nescit:
<stat. theb. 7.675>	sic tum congressu Capaneus gauisus iniquo
<stat. theb. 7.676>	librabat magna uenturam mole cupressum.
<stat. theb. 7.677>	ante tamen, 'quid femineis ululatibus,' inquit,
<stat. theb. 7.678>	'terrificas, moriture, uiros? utinam ipse ueniret
<stat. theb. 7.679>	cui furis! haec Tyriis cane matribus!' et simul hastam
<stat. theb. 7.680>	expulit; illa uolans, ceu uis non ulla moretur
<stat. theb. 7.681>	obuia, uix sonuit clipeo et iam terga reliquit.
<stat. theb. 7.682>	arma fluunt, longisque crepat singultibus aurum,
<stat. theb. 7.683>	eruptusque sinus uicit cruor. occidis audax,
<stat. theb. 7.684>	occidis Aonii puer altera cura Lyaei.
<stat. theb. 7.685>	marcida te fractis planxerunt Ismara thyrsis,
<stat. theb. 7.686>	te Tmolos, te Nysa ferax Theseaque Naxos
<stat. theb. 7.687>	et Thebana metu iuratus in orgia Ganges.
<stat. theb. 7.688>	nec segnem Argolicae sensere Eteoclea turmae,
<stat. theb. 7.689>	parcior ad ciues Polynicis inhorruit ensis.
<stat. theb. 7.690>	eminet ante alios iam formidantibus arua
<stat. theb. 7.691>	Amphiaraus equis ac multo puluere uertit
<stat. theb. 7.692>	campum indignantem: famulo decus addit inane
<stat. theb. 7.693>	maestus et extremos obitus inlustrat Apollo.
<stat. theb. 7.694>	ille etiam clipeum galeamque incendit honoro
<stat. theb. 7.695>	sidere; nec tarde fratri, Gradiue, dedisti
<stat. theb. 7.696>	ne qua manus uatem, ne quid mortalia bello
<stat. theb. 7.697>	laedere tela queant: sanctum et uenerabile Diti
<stat. theb. 7.698>	funus eat. talis medios aufertus in hostes
<stat. theb. 7.699>	certus et ipse necis, uires fiducia leti
<stat. theb. 7.700>	suggerit; inde uiro maioraque membra diesque
<stat. theb. 7.701>	laetior et numquam tanta experientia caeli,
<stat. theb. 7.702>	si uacet: auertit morti contermina Virtus.
<stat. theb. 7.703>	ardet inexpleto saeui Mauortis amore
<stat. theb. 7.704>	et fruitur dextra atque anima flagrante superbit.
<stat. theb. 7.705>	hicne hominum casus lenire et demere Fatis
<stat. theb. 7.706>	iura frequens? quantum subito diuersus ab illo
<stat. theb. 7.707>	qui tripodas laurusque sequi, qui doctus in omni
<stat. theb. 7.708>	nube salutato uolucrem cognoscere Phoebo!
<stat. theb. 7.709>	innumeram ferro plebem, ceu letifer annus
<stat. theb. 7.710>	aut iubar aduersi graue sideris, immolat umbris
<stat. theb. 7.711>	ipse suis: iaculo Phlegyan iaculoque superbum
<stat. theb. 7.712>	Phylea, falcato Clonin et Chremetaona curru
<stat. theb. 7.713>	comminus hunc stantem metit, hunc a poplite sectum,
<stat. theb. 7.714>	cuspide non missa Chromin Iphinoumque Sagenque
<stat. theb. 7.715>	intonsumque Gyan sacrumque Lycorea Phoebo
<stat. theb. 7.716>	(inuitus: iam fraxineum demiserat hastae par  robur,
<stat. theb. 7.717>	et excussis apparuit infula cristis),
<stat. theb. 7.718>	Alcathoum saxo, cui circum stagna Carysti
<stat. theb. 7.719>	et domus et coniunx et amantes litora nati.
<stat. theb. 7.720>	uixerat ille diu pauper scrutator aquarum,
<stat. theb. 7.721>	decepit tellus, moriens hiemesque Notosque
<stat. theb. 7.722>	laudat et experti meliora pericula ponti.
<stat. theb. 7.723>	aspicit has longe iamdudum Asopius Hypseus
<stat. theb. 7.724>	palantum strages ardetque auertere pugnam,
<stat. theb. 7.725>	quamquam haud ipse minus curru Tirynthia fundens
<stat. theb. 7.726>	robora; sed uiso praesens minor augure sanguis:
<stat. theb. 7.727>	illum armis animisque cupit. prohibebat iniquo
<stat. theb. 7.728>	agmine consertum cunei latus; inde superbus
<stat. theb. 7.729>	exeruit patriis electum missile ripis,
<stat. theb. 7.730>	ac prius: 'Aonidum diues largitor aquarum,
<stat. theb. 7.731>	clare Giganteis etiamnum, Asope, fauillis,
<stat. theb. 7.732>	da numen dextrae: rogat hoc natusque tuique
<stat. theb. 7.733>	quercus alumna uadi; fas et me spernere Phoebum,
<stat. theb. 7.734>	si tibi conlatus diuum sator. omnia mergam
<stat. theb. 7.735>	fontibus arma tuis tristesque sine augure uittas.'
<stat. theb. 7.736>	audierat genitor: uetat indulgere uolentem
<stat. theb. 7.737>	Phoebus, et aurigam iactus detorquet in Hersen.
<stat. theb. 7.738>	ille ruit: deus ipse uagis succedit habenis,
<stat. theb. 7.739>	Lernaeum falso simulans Haliacmona uultu.
<stat. theb. 7.740>	tunc uero ardenti non ulla obsistere temptant
<stat. theb. 7.741>	signa, ruunt solo terrore, et uulnere citra
<stat. theb. 7.742>	mors trepidis ignaua uenit, dubiumque tuenti
<stat. theb. 7.743>	presserit infestos onus impuleritne iugales.
<stat. theb. 7.744>	sic ubi nubiferum montis latus aut noua uentis
<stat. theb. 7.745>	soluit hiems, aut uicta situ non pertulit aetas,
<stat. theb. 7.746>	desilit horrendus campo timor, arua uirosque
<stat. theb. 7.747>	limite non uno longaeuaque robora secum
<stat. theb. 7.748>	praecipitans, tandemque exhaustus turbine fesso
<stat. theb. 7.749>	aut uallem cauat aut medios intercipit amnes.
<stat. theb. 7.750>	non secus ingentique uiro magnoque grauatus
<stat. theb. 7.751>	temo deo nunc hoc, nunc illo in sanguine feruet.
<stat. theb. 7.752>	ipse sedens telis pariterque ministrat habenis
<stat. theb. 7.753>	Delius, ipse docet iactus aduersaque flectit
<stat. theb. 7.754>	spicula fortunamque hastis uenientibus aufert.
<stat. theb. 7.755>	sternuntur terra Melaneus pedes, Antiphus alto
<stat. theb. 7.756>	nil defensus equo, genitusque Heliconide nympha
<stat. theb. 7.757>	Aetion, caesoque infamis fratre Polites,
<stat. theb. 7.758>	conatusque toris uittatam attingere Manto
<stat. theb. 7.759>	Lampus: in hunc sacras Phoebus dedit ipse sagittas.
<stat. theb. 7.760>	et iam cornipedes trepidi ad moribunda reflantes
<stat. theb. 7.761>	corpora rimantur terras, omnisque per artus
<stat. theb. 7.762>	sulcus et incisis altum rubet orbita membris.
<stat. theb. 7.763>	hos iam ignorantes terit impius axis, at illi
<stat. theb. 7.764>	uulnere semineces (nec deuitare facultas)
<stat. theb. 7.765>	uenturum super ora uident; iam lubrica tabo
<stat. theb. 7.766>	frena, nec insisti madidus dat temo, rotaeque
<stat. theb. 7.767>	sanguine difficiles, et tardior ungula fossis
<stat. theb. 7.768>	uisceribus: tunc ipse furens in morte relicta
<stat. theb. 7.769>	spicula et e mediis extantes ossibus hastas
<stat. theb. 7.770>	auellit, strident animae currumque sequuntur.
<stat. theb. 7.771>	tandem se famulo summum confessus Apollo
<stat. theb. 7.772>	'utere luce tua longamque' ait 'indue famam,
<stat. theb. 7.773>	dum tibi me iunctum Mors inreuocata ueretur.
<stat. theb. 7.774>	uincimur: inmites scis nulla reuoluere Parcas
<stat. theb. 7.775>	stamina; uade diu populis promissa uoluptas
<stat. theb. 7.776>	Elysiis, certe non perpessure Creontis
<stat. theb. 7.777>	imperia aut uetito nudus iaciture sepulcro.'
<stat. theb. 7.778>	ille refert contra, et paulum respirat ab armis:
<stat. theb. 7.779>	'olim te, Cirrhaee pater, peritura sedentem
<stat. theb. 7.780>	ad iuga (quis tantus miseris honor?) axe trementi
<stat. theb. 7.781>	sensimus; instantes quonam usque morabere manes?
<stat. theb. 7.782>	audio iam rapidae cursum Stygis atraque Ditis
<stat. theb. 7.783>	flumina tergeminosque mali custodis hiatus.
<stat. theb. 7.784>	accipe commissum capiti decus, accipe laurus,
<stat. theb. 7.785>	quas Erebo deferre nefas. nunc uoce suprema,
<stat. theb. 7.786>	si qua recessuro debetur gratia uati,
<stat. theb. 7.787>	deceptum tibi, Phoebe, larem poenasque nefandae
<stat. theb. 7.788>	coniugis et pulchrum nati commendo furorem.'
<stat. theb. 7.789>	desiluit maerens lacrimasque auertit Apollo:
<stat. theb. 7.790>	tunc uero ingemuit currusque orbique iugales.
<stat. theb. 7.791>	non aliter caeco nocturni turbine Cauri
<stat. theb. 7.792>	scit peritura ratis, cum iam damnata sororis
<stat. theb. 7.793>	igne Therapnaei fugerunt carbasa fratres.
<stat. theb. 7.794>	iamque recessurae paulatim horrescere terrae
<stat. theb. 7.795>	summaque terga quati grauiorque efferuere puluis
<stat. theb. 7.796>	coeperat; inferno mugit iam murmure campus.
<stat. theb. 7.797>	bella putant trepidi bellique hunc esse fragorem
<stat. theb. 7.798>	hortanturque gradus; alius tremor arma uirosque
<stat. theb. 7.799>	mirantesque inclinat equos; iam frondea nutant
<stat. theb. 7.800>	culmina, iam muri, ripisque Ismenos apertis
<stat. theb. 7.801>	effugit; exciderunt irae, nutantia figunt
<stat. theb. 7.802>	tela solo, dubiasque uagi nituntur in hastas
<stat. theb. 7.803>	comminus inque uicem uiso pallore recedunt.
<stat. theb. 7.804>	sic ubi nauales miscet super aequora pugnas
<stat. theb. 7.805>	contempto Bellona mari, si forte benigna
<stat. theb. 7.806>	tempestas, sibi quisque cauent, ensesque recondit
<stat. theb. 7.807>	mors alia, et socii pacem fecere timores.
<stat. theb. 7.808>	talis erat campo belli fluitantis imago.
<stat. theb. 7.809>	siue laborantes concepto flamine terrae
<stat. theb. 7.810>	uentorum rabiem et clausum eiecere furorem,
<stat. theb. 7.811>	exedit seu putre solum carpsitque terendo
<stat. theb. 7.812>	unda latens, siue hac uoluentis machina caeli
<stat. theb. 7.813>	incubuit, siue omne fretum Neptunia mouit
<stat. theb. 7.814>	cuspis et extremas grauius mare torsit in oras,
<stat. theb. 7.815>	seu uati datus ille fragor, seu terra minata est
<stat. theb. 7.816>	fratribus: ecce alte praeceps humus ore profundo
<stat. theb. 7.817>	dissilit, inque uicem timuerunt sidera et umbrae.
<stat. theb. 7.818>	illum ingens haurit specus et transire parentes
<stat. theb. 7.819>	mergit equos; non arma manu, non frena remisit:
<stat. theb. 7.820>	sicut erat, rectos defert in Tartara currus,
<stat. theb. 7.821>	respexitque cadens caelum, campumque coire
<stat. theb. 7.822>	ingemuit, donec leuior distantia rursus
<stat. theb. 7.823>	miscuit arua tremor lucemque exclusit Auerno.

<stat. theb. 8.1>	Vt subitus uates pallentibus incidit umbris
<stat. theb. 8.2>	letiferasque domos orbisque arcana sepulti
<stat. theb. 8.3>	rupit et armato turbauit funere manes,
<stat. theb. 8.4>	horror habet cunctos, Stygiis mirantur in oris
<stat. theb. 8.5>	tela et equos corpusque nouum; nec enim ignibus atris
<stat. theb. 8.6>	conditus aut maesta niger aduentabat ab urna,
<stat. theb. 8.7>	sed belli sudore calens, clipeumque cruentis
<stat. theb. 8.8>	roribus et scissi respersus puluere campi.
<stat. theb. 8.9>	necdum illum aut trunca lustrauerat obuia taxo
<stat. theb. 8.10>	Eumenis, aut furuo Proserpina poste notarat
<stat. theb. 8.11>	coetibus adsumptum functis; quin comminus ipsa
<stat. theb. 8.12>	Fatorum deprensa colus, uisoque pauentes
<stat. theb. 8.13>	augure tunc demum rumpebant stamina Parcae.
<stat. theb. 8.14>	illum et securi circumspexere fragorem
<stat. theb. 8.15>	Elysii, et si quos procul ulteriore barathro
<stat. theb. 8.16>	altera nox aliisque grauat plaga caeca tenebris.
<stat. theb. 8.17>	tunc regemunt pigrique lacus ustaeque paludes,
<stat. theb. 8.18>	umbriferaeque fremit sulcator pallidus undae
<stat. theb. 8.19>	dissiluisse nouo penitus telluris hiatu
<stat. theb. 8.20>	Tartara et admissos non per sua flumina manes.
<stat. theb. 8.21>	forte sedens media regni infelicis in arce
<stat. theb. 8.22>	dux Erebi populos poscebat crimina uitae,
<stat. theb. 8.23>	nil hominum miserans iratusque omnibus umbris.
<stat. theb. 8.24>	stant Furiae circum uariaeque ex ordine Mortes,
<stat. theb. 8.25>	saeuaque multisonas exertat Poena catenas;
<stat. theb. 8.26>	Fata serunt animas et eodem pollice damnant:
<stat. theb. 8.27>	uincit opus. iuxta Minos cum fratre uerendo
<stat. theb. 8.28>	iura bonus meliora monet regemque cruentum
<stat. theb. 8.29>	temperat; adsistunt lacrimis atque igne tumentes
<stat. theb. 8.30>	Cocytos Phlegethonque, et Styx periuria diuum
<stat. theb. 8.31>	arguit. ille autem supera compage soluta
<stat. theb. 8.32>	nec solitus sentire metus expauit oborta
<stat. theb. 8.33>	sidera, iucundaque offensus luce profatur:
<stat. theb. 8.34>	'quae superum labes inimicum impegit Auerno
<stat. theb. 8.35>	aethera? quis rupit tenebras uitaeque silentes
<stat. theb. 8.36>	admonet? unde minae? uter haec mihi proelia fratrum?
<stat. theb. 8.37>	congredior, pereant agedum discrimina rerum.
<stat. theb. 8.38>	nam cui dulce magis? magno me tertia uictum
<stat. theb. 8.39>	deiecit fortuna polo, mundumque nocentem
<stat. theb. 8.40>	seruo; nec iste meus: diris quin peruius astris
<stat. theb. 8.41>	inspicitur. tumidusne meas regnator Olympi
<stat. theb. 8.42>	explorat uires? habeo iam quassa Gigantum
<stat. theb. 8.43>	uincula et aetherium cupidos exire sub axem
<stat. theb. 8.44>	Titanas miserumque patrem: quid me otia maesta
<stat. theb. 8.45>	saeuus et implacidam prohibet perferre quietem
<stat. theb. 8.46>	amissumque odisse diem? pandam omnia regna,
<stat. theb. 8.47>	si placet, et Stygio praetexam Hyperiona caelo.
<stat. theb. 8.48>	Arcada nec superis (quid enim mihi nuntius ambas
<stat. theb. 8.49>	itque reditque domos?) emittam et utrumque tenebo
<stat. theb. 8.50>	Tyndariden. cur autem auidis Ixiona frango
<stat. theb. 8.51>	uerticibus? cur non expectant Tantalon undae?
<stat. theb. 8.52>	anne profanatum totiens Chaos hospite uiuo
<stat. theb. 8.53>	perpetiar? me Pirithoi temerarius ardor
<stat. theb. 8.54>	temptat et audaci Theseus iuratus amico,
<stat. theb. 8.55>	me ferus Alcides tum cum custode remoto
<stat. theb. 8.56>	ferrea Cerbereae tacuerunt limina portae;
<stat. theb. 8.57>	Odrysiis etiam pudet (heu!) patuisse querelis
<stat. theb. 8.58>	Tartar: uidi egomet blanda inter carmina turpes
<stat. theb. 8.59>	Eumenidum lacrimas iterataque pensa Sororum;
<stat. theb. 8.60>	me quoque++sed durae melior uiolentia legis.
<stat. theb. 8.61>	ast ego uix unum, nec celsa ad sidera, furto
<stat. theb. 8.62>	ausus iter Siculo rapui conubia campo:
<stat. theb. 8.63>	nec licuisse ferunt; iniustaeque a Ioue leges
<stat. theb. 8.64>	protinus, et sectum genetrix mihi computat annum.
<stat. theb. 8.65>	sed quid ego haec? i, Tartareas ulciscere sedes,
<stat. theb. 8.66>	Tisiphone; si quando nouis asperrima monstris,
<stat. theb. 8.67>	triste, insuetum, ingens, quod nondum uiderit aether,
<stat. theb. 8.68>	ede nefas, quod mirer ego inuideantque sorores.
<stat. theb. 8.69>	atque adeo fratres (nostrique haec omina sunto
<stat. theb. 8.70>	prima odii), fratres alterna in uulnera laeto
<stat. theb. 8.71>	Marte ruant; sit qui rabidarum more ferarum
<stat. theb. 8.72>	mandat atrox hostile caput, quique igne supremo
<stat. theb. 8.73>	arceat exanimes et manibus aethera nudis
<stat. theb. 8.74>	commaculet: iuuet ista ferum spectare Tonantem.
<stat. theb. 8.75>	praeterea ne sola furor mea regna lacessat,
<stat. theb. 8.76>	quaere deis qui bella ferat, qui fulminis ignes
<stat. theb. 8.77>	infestumque Iouem clipeo fumante repellat.
<stat. theb. 8.78>	faxo haud sit cunctis leuior metus atra mouere
<stat. theb. 8.79>	Tartara frondenti quam iungere Pelion Ossae.'
<stat. theb. 8.80>	dixerat: atque illi iamdudum regia tristis
<stat. theb. 8.81>	attremit oranti, suaque et quae desuper urguet
<stat. theb. 8.82>	nutabat tellus: non fortius aethera uultu
<stat. theb. 8.83>	torquet et astriferos inclinat Iuppiter axes.
<stat. theb. 8.84>	'at tibi quos,' inquit, 'manes, qui limite praeceps
<stat. theb. 8.85>	non licito per inane ruis?' subit ille minantem
<stat. theb. 8.86>	iam tenuis uisu, iam uanescentibus armis,
<stat. theb. 8.87>	iam pedes: extincto tamen interceptus in ore
<stat. theb. 8.88>	augurii perdurat honos, obscuraque fronti
<stat. theb. 8.89>	uitta manet, ramumque tenet morientis oliuae.
<stat. theb. 8.90>	'si licet et sanctis hic ora resoluere fas est
<stat. theb. 8.91>	manibus, o cunctis finitor maxime rerum
<stat. theb. 8.92>	(at mihi, qui quondam causas elementaque noram,
<stat. theb. 8.93>	et sator), oro, minas stimulataque corda remulce,
<stat. theb. 8.94>	neue ira dignare hominem et tua iura timentem;
<stat. theb. 8.95>	nam nec ad Herculeos (unde haec mihi pectora?) raptus,
<stat. theb. 8.96>	nec uenerem inlicitam (crede his insignibus) ausi
<stat. theb. 8.97>	intramus Lethen: fugiat ne tristis in antrum
<stat. theb. 8.98>	Cerberus, aut nostros timeat Proserpina currus.
<stat. theb. 8.99>	augur Apollineis modo dilectissimus aris,
<stat. theb. 8.100>	testor inane Chaos (quid enim hic iurandus Apollo?),
<stat. theb. 8.101>	crimine non ullo subeo noua fata, nec alma
<stat. theb. 8.102>	sic merui de luce rapi; scit iudicis urna
<stat. theb. 8.103>	Dictaei uerumque potest deprendere Minos.
<stat. theb. 8.104>	coniugis insidiis et iniquo uenditus auro
<stat. theb. 8.105>	Argolicas acies (unde haec tibi turba recentum
<stat. theb. 8.106>	umbrarum, et nostrae ueniunt quoque funera dextrae)
<stat. theb. 8.107>	non ignarus ini: subito me turbine mundi
<stat. theb. 8.108>	(horret adhuc animus) mediis e milibus hausit
<stat. theb. 8.109>	nox tua. quae mihi mens, dum per caua uiscera terrae
<stat. theb. 8.110>	uado diu pendens et in aere uoluor operto?
<stat. theb. 8.111>	ei mihi! nil ex me sociis patriaeque relictum,
<stat. theb. 8.112>	uel captum Thebis; iam non Lernaea uidebo
<stat. theb. 8.113>	tecta, nec attonito saltem cinis ibo parenti.
<stat. theb. 8.114>	non tumulo, non igne miser lacrimisque meorum
<stat. theb. 8.115>	productus, toto pariter tibi funere ueni,
<stat. theb. 8.116>	nil istis ausurus equis; nec deprecor umbram
<stat. theb. 8.117>	accipere et tripodum iam non meminisse meorum.
<stat. theb. 8.118>	nam tibi praesagi quis iam super auguris usus,
<stat. theb. 8.119>	cum Parcae tua iussa trahant? sed pectora flectas
<stat. theb. 8.120>	et melior sis, quaeso, deis. si quando nefanda
<stat. theb. 8.121>	huc aderit coniunx, illi funesta reserua
<stat. theb. 8.122>	supplicia: illa tua, rector bone, dignior ira.'
<stat. theb. 8.123>	accipit ille preces indignaturque moueri.
<stat. theb. 8.124>	ut leo, Massyli cum lux stetit obuia ferri,
<stat. theb. 8.125>	tunc iras, tunc arma citat; si decidit hostis,
<stat. theb. 8.126>	ire supra satis est uitamque relinquere uicto.
<stat. theb. 8.127>	interea uittis lauruque insignis opima
<stat. theb. 8.128>	currus et egregiis modo formidatus in armis
<stat. theb. 8.129>	luce palam, fusus nulli nullique fugatus,
<stat. theb. 8.130>	quaeritur: absistunt turmae, suspectaque tellus
<stat. theb. 8.131>	omnibus, infidi miles uestigia campi
<stat. theb. 8.132>	circumit, atque auidae tristis locus ille ruinae
<stat. theb. 8.133>	cessat et inferni uitatur honore sepulcri.
<stat. theb. 8.134>	nuntius hortanti diuersa in parte maniplos
<stat. theb. 8.135>	Adrasto, uix ipse ratus uidisse, Philaemon
<stat. theb. 8.136>	aduolat et trepidans (steterat nam forte cadenti
<stat. theb. 8.137>	proximus inspectoque miser pallebat hiatu),
<stat. theb. 8.138>	'uerte gradum, fuge rector' ait 'si Dorica saltem
<stat. theb. 8.139>	terra loco patriaeque manent, ubi liquimus, arces.
<stat. theb. 8.140>	non armis, non sanguine opus: quid inutile ferrum
<stat. theb. 8.141>	stringimus in Thebas? currus humus impia sorbet
<stat. theb. 8.142>	armaque bellantesque uiros; fugere ecce uidetur
<stat. theb. 8.143>	hic etiam, quo stamus, ager. uidi ipse profundae
<stat. theb. 8.144>	noctis iter ruptaque soli compage ruentem
<stat. theb. 8.145>	illum heu, praesagis quo nullus amicior astris,
<stat. theb. 8.146>	Oecliden, frustraque manus cum uoce tetendi.
<stat. theb. 8.147>	mira loquor, sulcos etiamnum, rector, equorum
<stat. theb. 8.148>	fumantemque locum et spumis madida arua reliqui.
<stat. theb. 8.149>	nec commune malum est: tellus agnoscit alumnos,
<stat. theb. 8.150>	stat Thebana acies.' stupet haec et credere Adrastus 
<stat. theb. 8.151>	cunctatur; sed Mopsus idem trepidusque ferebat
<stat. theb. 8.152>	Actor idem. iam Fama nouis terroribus audax
<stat. theb. 8.153>	non unum cecidisse refert. sponte agmina retro
<stat. theb. 8.154>	non expectato reuocantum more tubarum
<stat. theb. 8.155>	praecipitant: sed torpet iter, falluntque ruentes
<stat. theb. 8.156>	genua uiros; ipsique (putes sensisse) repugnant
<stat. theb. 8.157>	cornipedes nulloque truces hortamine parent
<stat. theb. 8.158>	nec celerare gradum nec tollere lumina terra.
<stat. theb. 8.159>	fortius incursant Tyrii, sed Vesper opacus
<stat. theb. 8.160>	lunares iam ducit equos; data foedere paruo
<stat. theb. 8.161>	maesta uiris requies et nox auctura timores.
<stat. theb. 8.162>	quae tibi nunc facies postquam permissa gemendi
<stat. theb. 8.163>	copia! qui fletus galeis cecidere solutis!
<stat. theb. 8.164>	nil solitum fessos iuuat; abiecere madentes,
<stat. theb. 8.165>	sicut erant, clipeos, nec quisquam spicula tersit,
<stat. theb. 8.166>	nec laudauit equum, nitidae nec cassidis altam
<stat. theb. 8.167>	compsit adornauitque iubam; uix magna lauare
<stat. theb. 8.168>	uulnera et efflantes libet internectere plagas:
<stat. theb. 8.169>	tantus ubique dolor. mensas alimentaque bello
<stat. theb. 8.170>	debita nec pugnae suasit timor: omnia laudes,
<stat. theb. 8.171>	Amphiarae, tuas fecundaque pectora ueri
<stat. theb. 8.172>	commemorant lacrimis, et per tentoria sermo
<stat. theb. 8.173>	unus: abisse deos dilapsaque numina castris:
<stat. theb. 8.174>	'heu ubi laurigeri currus sollemniaque arma
<stat. theb. 8.175>	et galeae uittatus apex? hoc antra lacusque
<stat. theb. 8.176>	Castalii tripodumque fides? sic gratus Apollo?
<stat. theb. 8.177>	quis mihi sidereos lapsus mentemque sinistri
<stat. theb. 8.178>	fulguris, aut caesis saliat quod numen in extis,
<stat. theb. 8.179>	quando iter, unde morae, quae saeuis utilis armis,
<stat. theb. 8.180>	quae pacem magis hora uelit? quis iam omne futurum
<stat. theb. 8.181>	proferet, aut cum quo uolucres mea fata loquentur?
<stat. theb. 8.182>	hos quoque bellorum casus nobisque tibique
<stat. theb. 8.183>	praescieras et (quanta sacro sub pectore uirtus!)
<stat. theb. 8.184>	uenisti tamen et miseris comes additus armis.
<stat. theb. 8.185>	et cum te tellus fatalisque hora uocaret,
<stat. theb. 8.186>	tu Tyrias acies aduersaque signa uacasti
<stat. theb. 8.187>	sternere; tunc etiam media de morte timendum
<stat. theb. 8.188>	hostibus infestaque abeuntem uidimus hasta.
<stat. theb. 8.189>	et nunc te quis casus habet? poterisne reuerti
<stat. theb. 8.190>	sedibus a Stygiis altaque erumpere terra?
<stat. theb. 8.191>	anne sedes hilaris iuxta, tua numina, Parcas
<stat. theb. 8.192>	et uice concordi discis uentura docesque?
<stat. theb. 8.193>	an tibi felices lucos miseratus Auerni
<stat. theb. 8.194>	rector et Elysias dedit inseruare uolucres?
<stat. theb. 8.195>	quidquid es, aeternus Phoebo dolor et noua clades
<stat. theb. 8.196>	semper eris mutisque diu plorabere Delphis.
<stat. theb. 8.197>	hic Tenedon Chrysenque dies partuque ligatum
<stat. theb. 8.198>	Delon et intonsi claudet penetralia Branchi,
<stat. theb. 8.199>	nec Clarias hac luce fores Didymaeaque quisquam
<stat. theb. 8.200>	limina nec Lyciam supplex consultor adibit.
<stat. theb. 8.201>	quin et cornigeri uatis nemus atque Molosso
<stat. theb. 8.202>	quercus anhela Ioui Troianaque Thymbra tacebit.
<stat. theb. 8.203>	ipsi amnes ipsaeque uolent arescere laurus,
<stat. theb. 8.204>	ipse nihil certum sagis clangoribus aether
<stat. theb. 8.205>	praecinet, et nulla ferientur ab alite nubes.
<stat. theb. 8.206>	iamque erit ille dies quo te quoque conscia fatis
<stat. theb. 8.207>	templa colant reddatque tuus responsa sacerdos.'
<stat. theb. 8.208>	talia fatidico peragunt sollemnia regi,
<stat. theb. 8.209>	ceu flammas ac dona rogo tristesque rependant
<stat. theb. 8.210>	exequias mollique animam tellure reponant.
<stat. theb. 8.211>	fracta dehinc cunctis auersaque pectora bello.
<stat. theb. 8.212>	sic fortes Minyas subito cum funere Tiphys
<stat. theb. 8.213>	destituit, non arma sequi, non ferre uidetur
<stat. theb. 8.214>	remus aquas, ipsique minus iam ducere uenti.
<stat. theb. 8.215>	iam fessis gemitu paulatim corda leuabat
<stat. theb. 8.216>	exhaustus sermone dolor; nox addita curas
<stat. theb. 8.217>	obruit et facilis lacrimis inrepere somnus.
<stat. theb. 8.218>	at non Sidoniam diuersa in parte per urbem
<stat. theb. 8.219>	nox eadem: uario producunt sidera ludo
<stat. theb. 8.220>	ante domos intraque, ipsaeque ad moenia marcent
<stat. theb. 8.221>	excubiae; gemina aera sonant Idaeaque terga
<stat. theb. 8.222>	et moderata sonum uario spiramine buxus.
<stat. theb. 8.223>	tunc dulces superos atque omne ex ordine alumnum
<stat. theb. 8.224>	numen ubique sacri resonant paeanes, ubique
<stat. theb. 8.225>	serta coronatumque merum. nunc funera rident
<stat. theb. 8.226>	auguris ignari, contraque in tempore certant
<stat. theb. 8.227>	Tiresian laudare suum; nunc facta reuoluunt
<stat. theb. 8.228>	maiorum ueteresque canunt ab origine Thebas:
<stat. theb. 8.229>	hi mare Sidonium manibusque attrita Tonantis
<stat. theb. 8.230>	cornua et ingenti sulcatum Nerea tauro,
<stat. theb. 8.231>	hi Cadmum lassamque bouem fetosque cruenti
<stat. theb. 8.232>	Martis agros, alii Tyriam reptantia saxa
<stat. theb. 8.233>	ad chelyn et duras animantem Amphiona cautes,
<stat. theb. 8.234>	hi grauidam Semelen, illi Cythereia laudant
<stat. theb. 8.235>	conubia et multa deductam lampade fratrum
<stat. theb. 8.236>	Harmoniam: nullis deest sua fabula mensis.
<stat. theb. 8.237>	ceu modo gemmiferum thyrso populatus Hydaspen
<stat. theb. 8.238>	Eoasque domos nigri uexilla triumphi
<stat. theb. 8.239>	Liber et ignotos populis ostenderet Indos.
<stat. theb. 8.240>	tunc primum ad coetus sociaeque ad foedera mensae
<stat. theb. 8.241>	semper inaspectum diraque in sede latentem
<stat. theb. 8.242>	Oedipoden exisse ferunt uultuque sereno
<stat. theb. 8.243>	canitiem nigram squalore et sordida fusis
<stat. theb. 8.244>	ora comis laxasse manu sociumque benignos
<stat. theb. 8.245>	adfatus et abacta prius solacia passum,
<stat. theb. 8.246>	quin hausisse dapes insiccatumque cruorem
<stat. theb. 8.247>	deiecisse genis. cunctos auditque refertque,
<stat. theb. 8.248>	qui Ditem et Furias tantum et si quando regentem
<stat. theb. 8.249>	Antigonen maestis solitus pulsare querelis.
<stat. theb. 8.250>	causa latet. non hunc Tyrii fors prospera belli,
<stat. theb. 8.251>	tantum bella iuuant; natum hortaturque probatque
<stat. theb. 8.252>	nec uicisse uelit; sed primos comminus enses
<stat. theb. 8.253>	et sceleris tacito rimatur semina uoto.
<stat. theb. 8.254>	inde epulae dulces ignotaque gaudia uultu.
<stat. theb. 8.255>	qualis post longae Phineus ieiunia poenae,
<stat. theb. 8.256>	nil stridere domi uolucresque ut sensit abactas
<stat. theb. 8.257>	(necdum tota fides), hilaris mensasque torosque
<stat. theb. 8.258>	nec turbata feris tractauit pocula pennis.
<stat. theb. 8.259>	cetera Graiorum curis armisque iacebat
<stat. theb. 8.260>	fessa cohors; alto castrorum ex aggere Adrastus
<stat. theb. 8.261>	laetificos tenui captabat corde tumultus,
<stat. theb. 8.262>	quamquam aeger senio, sed agit miseranda potestas
<stat. theb. 8.263>	inuigilare malis. illum aereus undique clamor
<stat. theb. 8.264>	Thebanique urunt sonitus, et amara lacessit
<stat. theb. 8.265>	tibia, tum nimio uoces marcore superbae
<stat. theb. 8.266>	incertaeque faces et iam male peruigil ignis.
<stat. theb. 8.267>	sic ubi per fluctus uno ratis obruta somno
<stat. theb. 8.268>	conticuit, tantique maris secura iuuentus
<stat. theb. 8.269>	mandauere animas: solus stat puppe magister
<stat. theb. 8.270>	peruigil inscriptaque deus qui nauigat alno.
<stat. theb. 8.271>	tempus erat iunctos cum iam soror ignea Phoebi
<stat. theb. 8.272>	sensit equos penitusque cauam sub luce parata
<stat. theb. 8.273>	Oceani mugire domum, seseque uagantem
<stat. theb. 8.274>	colligit et leuiter moto fugat astra flagello:
<stat. theb. 8.275>	concilium rex triste uocat, quaeruntque gementes
<stat. theb. 8.276>	quis tripodas successor agat, quo prodita laurus
<stat. theb. 8.277>	transeat atque orbum uittae decus. haud mora, cuncti
<stat. theb. 8.278>	insignem fama sanctoque Melampode cretum
<stat. theb. 8.279>	Thiodamanta uolunt, quicum ipse arcana deorum
<stat. theb. 8.280>	partiri et uisas uni sociare solebat
<stat. theb. 8.281>	Amphiaraus aues, tantaeque haud inuidus artis
<stat. theb. 8.282>	gaudebat dici similem iuxtaque secundum.
<stat. theb. 8.283>	illum ingens confundit honos inopinaque turbat
<stat. theb. 8.284>	gloria et oblatas frondes summissus adorat
<stat. theb. 8.285>	seque oneri negat esse parem, cogique meretur.
<stat. theb. 8.286>	sicut Achaemenius solium gentesque paternas
<stat. theb. 8.287>	excepit si forte puer, cui uiuere patrem
<stat. theb. 8.288>	tutius, incerta formidine gaudia librat
<stat. theb. 8.289>	an fidi proceres, ne pugnet uulgus habenis,
<stat. theb. 8.290>	cui latus Euphratae, cui Caspia limina mandet;
<stat. theb. 8.291>	sumere tunc arcus ipsumque onerare ueretur
<stat. theb. 8.292>	patris equum uisusque sibi nec sceptra capaci
<stat. theb. 8.293>	sustentare manu nec adhuc implere tiaran.
<stat. theb. 8.294>	atque is ubi intorto signatus uellere crinem
<stat. theb. 8.295>	conuenitque deis, hilari per castra tumultu
<stat. theb. 8.296>	uadit ouans ac, prima sui documenta, sacerdos
<stat. theb. 8.297>	Tellurem placare parat: nec futile maestis
<stat. theb. 8.298>	id uisum Danais. geminas ergo ilicet aras
<stat. theb. 8.299>	arboribus uiuis et adulto caespite texi
<stat. theb. 8.300>	imperat, innumerosque deae, sua munera, flores 
<stat. theb. 8.301>	et cumulos frugum et quidquid nouat impiger annus
<stat. theb. 8.302>	addit et intacto spargens altaria lacte
<stat. theb. 8.303>	incipit: 'o hominum diuumque aeterna creatrix,
<stat. theb. 8.304>	quae fluuios siluasque animarum et semina mundo
<stat. theb. 8.305>	cuncta Prometheasque manus Pyrrhaeaque saxa
<stat. theb. 8.306>	gignis, et impastis quae prima alimenta dedisti
<stat. theb. 8.307>	mutastique uiris, quae pontum ambisque uehisque:
<stat. theb. 8.308>	te penes et pecudum gens mitis et ira ferarum
<stat. theb. 8.309>	et uolucrum requies; firmum atque inmobile mundi
<stat. theb. 8.310>	robur inoccidui, te uelox machina caeli
<stat. theb. 8.311>	aere pendentem uacuo, te currus uterque
<stat. theb. 8.312>	circumit, o rerum media indiuisaque magnis
<stat. theb. 8.313>	fratribus! ergo simul tot gentibus alma, tot altis
<stat. theb. 8.314>	urbibus ac populis, subterque ac desuper una
<stat. theb. 8.315>	sufficis, astriferumque domos Atlanta supernas
<stat. theb. 8.316>	ferre laborantem nullo uehis ipsa labore:
<stat. theb. 8.317>	nos tantum portare negas? nos, diua, grauaris?
<stat. theb. 8.318>	quod, precor, ignari luimus scelus? an quia plebes
<stat. theb. 8.319>	externa Inachiis huc aduentamus ab oris?
<stat. theb. 8.320>	omne homini natale solum, nec te, optima, saeuo
<stat. theb. 8.321>	tamque humili populos deceat distinguere fine
<stat. theb. 8.322>	undique ubique tuos; maneas communis et arma
<stat. theb. 8.323>	hinc atque inde feras; liceat, precor, ordine belli
<stat. theb. 8.324>	pugnaces efflare animas et reddere caelo.
<stat. theb. 8.325>	ne rape tam subitis spirantia corpora bustis,
<stat. theb. 8.326>	ne propera: ueniemus enim, quo limite cuncti,
<stat. theb. 8.327>	qua licet ire uia; tantum exorata Pelasgis
<stat. theb. 8.328>	siste leuem campum, celeres neu praecipe Parcas.
<stat. theb. 8.329>	at tu, care deis, quem non manus ulla nec enses
<stat. theb. 8.330>	Sidonii, sed magna sinu Natura soluto, 
<stat. theb. 8.331>	ceu te Cirrhaeo meritum tumularet hiatu,
<stat. theb. 8.332>	sic amplexa coit, hilaris des, oro, precatus
<stat. theb. 8.333>	nosse tuos, caeloque et uera monentibus aris
<stat. theb. 8.334>	concilies, et quae populis proferre parabas,
<stat. theb. 8.335>	me doceas: tibi sacra feram praesaga, tuique
<stat. theb. 8.336>	numinis interpres te Phoebo absente uocabo.
<stat. theb. 8.337>	ille mihi Delo Cirrhaque potentior omni,
<stat. theb. 8.338>	quo ruis, ille adytis melior locus.' haec ubi dicta,
<stat. theb. 8.339>	nigrantes terra pecudes obscuraque mergit
<stat. theb. 8.340>	armenta, ac uiuis cumulos undantis harenae
<stat. theb. 8.341>	aggerat et uati mortis simulacra rependit.
<stat. theb. 8.342>	talia apud Graios, cum iam Mauortia contra
<stat. theb. 8.343>	cornua, iam saeuos fragor aereus excitat enses.
<stat. theb. 8.344>	addit acerba sonum Teumesi e uertice crinem
<stat. theb. 8.345>	incutiens acuitque tubas et sibila miscet
<stat. theb. 8.346>	Tisiphone: stupet insolito clangore Cithaeron
<stat. theb. 8.347>	marcidus et turres carmen non tale secutae.
<stat. theb. 8.348>	iam trepidas Bellona fores armataque pulsat
<stat. theb. 8.349>	limina, iam multo laxantur cardine Thebae.
<stat. theb. 8.350>	turbat eques pedites, currus properantibus obstant,
<stat. theb. 8.351>	ceu Danai post terga premant: sic omnibus alae
<stat. theb. 8.352>	artantur portis septemque excursibus haerent.
<stat. theb. 8.353>	Ogygiis it sorte Creon, Eteoclea mittunt
<stat. theb. 8.354>	Neistae, celsas Homoloidas occupat Haemon,
<stat. theb. 8.355>	Hypsea Proetiae, celsum fudere Dryanta
<stat. theb. 8.356>	Electrae, quatit Hypsistas manus Eurymedontis,
<stat. theb. 8.357>	culmina magnanimus stipat Dircaea Menoeceus.
<stat. theb. 8.358>	qualis ubi auersi secretus pabula caeli
<stat. theb. 8.359>	Nilus et Eoas magno bibit ore pruinas,
<stat. theb. 8.360>	scindit fontis opes septemque patentibus aruis
<stat. theb. 8.361>	in mare fert hiemes; penitus cessere fugatae
<stat. theb. 8.362>	Nereides dulcique timent occurrere ponto.
<stat. theb. 8.363>	tristis at inde gradum tarde mouet Inacha pubes,
<stat. theb. 8.364>	praecipue Eleae Lacedaemoniaeque cohortes
<stat. theb. 8.365>	et Pylii; subitum nam Thiodamanta sequuntur
<stat. theb. 8.366>	augure fraudati, necdum accessere regenti.
<stat. theb. 8.367>	nec tua te, princeps tripodum, sola agmina quaerunt:
<stat. theb. 8.368>	cuncta phalanx sibi deesse putat; minor ille per alas
<stat. theb. 8.369>	septimus extat apex. liquido uelut aethere nubes
<stat. theb. 8.370>	inuida Parrhasiis unum si detrahat astris,
<stat. theb. 8.371>	truncus honor Plaustri, nec idem riget igne reciso
<stat. theb. 8.372>	axis, et incerti numerant sua sidera nautae.
<stat. theb. 8.373>	sed iam bella uocant: alias noua suggere uires,
<stat. theb. 8.374>	Calliope, maiorque chelyn mihi tendat Apollo.
<stat. theb. 8.375>	fatalem populis ultro poscentibus horam
<stat. theb. 8.376>	admouet atra dies, Stygiisque emissa tenebris
<stat. theb. 8.377>	Mors fruitur caelo bellatoremque uolando
<stat. theb. 8.378>	campum operit nigroque uiros inuitat hiatu,
<stat. theb. 8.379>	nil uulgare legens, sed quae dignissima uita
<stat. theb. 8.380>	funera, praecipuos annis animisque, cruento
<stat. theb. 8.381>	ungue notat: iamque in miseros pensum omne Sororum
<stat. theb. 8.382>	scinditur, et Furiae rapuerunt licia Parcis.
<stat. theb. 8.383>	stat medius campis etiamnum cuspide sicca
<stat. theb. 8.384>	Bellipotens, iamque hos clipeum, iam uertit ad illos
<stat. theb. 8.385>	arma ciens aboletque domos, conubia, natos.
<stat. theb. 8.386>	pellitur et patriae et, qui mente nouissimus exit,
<stat. theb. 8.387>	lucis amor; tenet in capulis hastisque paratas
<stat. theb. 8.388>	ira manus, animusque ultra thoracas anhelus
<stat. theb. 8.389>	conatur, galeaeque tremunt horrore comarum.
<stat. theb. 8.390>	quid mirum caluisse uiros? flammantur in hostem
<stat. theb. 8.391>	cornipedes niueoque rigant sola putria nimbo,
<stat. theb. 8.392>	corpora ceu mixti dominis irasque sedentum
<stat. theb. 8.393>	induerint: sic frena terunt, sic proelia poscunt
<stat. theb. 8.394>	hinnitu tolluntque armos equitesque supinant.
<stat. theb. 8.395>	iamque ruunt, primusque uirum concurrere puluis
<stat. theb. 8.396>	incipit, et spatiis utrimque aequalibus acti
<stat. theb. 8.397>	aduentant mediumque uident decrescere campum.
<stat. theb. 8.398>	iam clipeus clipeis, umbone repellitur umbo,
<stat. theb. 8.399>	ense minax ensis, pede pes et cuspide cuspis:
<stat. theb. 8.400>	sic obnixa acies pariter suspiria fumant,
<stat. theb. 8.401>	admotaeque nitent aliena in casside cristae.
<stat. theb. 8.402>	pulcher adhuc belli uultus: stant uertice coni,
<stat. theb. 8.403>	plena armenta uiris, nulli sine praeside currus,
<stat. theb. 8.404>	arma loco, splendent clipei pharetraeque decorae
<stat. theb. 8.405>	cingulaque et nondum deforme cruoribus aurum.
<stat. theb. 8.406>	at postquam rabies et uitae prodiga uirtus
<stat. theb. 8.407>	emisere animos, non tanta cadentibus Haedis
<stat. theb. 8.408>	aeriam Rhodopen solida niue uerberat Arctos,
<stat. theb. 8.409>	nec fragor Ausoniae tantus cum Iuppiter omni
<stat. theb. 8.410>	arce tonat, tanta quatitur nec grandine Syrtis
<stat. theb. 8.411>	cum Libyae Boreas Italos niger attulit imbres.
<stat. theb. 8.412>	exclusere diem telis, stant ferrea caelo
<stat. theb. 8.413>	nubila, nec iaculis artatus sufficit aer.
<stat. theb. 8.414>	hi pereunt missis, illi redeuntibus hastis,
<stat. theb. 8.415>	concurrunt per inane sudes et mutua perdunt
<stat. theb. 8.416>	uulnera, concurrunt hastae, stridentia funda
<stat. theb. 8.417>	saxa pluunt, uolucres imitantur fulgura glandes
<stat. theb. 8.418>	et formidandae non una morte sagittae.
<stat. theb. 8.419>	nec locus ad terram telis: in corpora ferrum
<stat. theb. 8.420>	omne cadit; saepe ignari perimuntque caduntque
<stat. theb. 8.421>	casus agit uirtutis opus: nunc turba recedit,
<stat. theb. 8.422>	nunc premit, ac uicibus tellurem amittit et aufert.
<stat. theb. 8.423>	ut uentis nimbisque minax cum soluit habenas
<stat. theb. 8.424>	Iuppiter alternoque adfligit turbine mundum:
<stat. theb. 8.425>	stat caeli diuersa acies, nunc fortior Austri,
<stat. theb. 8.426>	nunc Aquilonis hiems, donec pugnante procella
<stat. theb. 8.427>	aut nimiis hic uicit aquis, aut ille sereno.
<stat. theb. 8.428>	principium pugnae turmas Asopius Hypseus
<stat. theb. 8.429>	Oebalias (namque hae magnum et gentile tumentes
<stat. theb. 8.430>	Euboicum duris rumpunt umbonibus agmen)
<stat. theb. 8.431>	reppulit erepto cunei ductore Menalca.
<stat. theb. 8.432>	hic et mente Lacon, crudi torrentis alumnus
<stat. theb. 8.433>	(nec turpauit auos), hastam ultra pectus euntem,
<stat. theb. 8.434>	ne pudor in tergo, per et ossa et uiscera retro
<stat. theb. 8.435>	extrahit atque hosti dextra labente remittit
<stat. theb. 8.436>	sanguineam: dilecta genis morientis oberrant
<stat. theb. 8.437>	Taygeta et pugnae laudataque uerbera matri.
<stat. theb. 8.438>	Phaedimon Iasiden arcu Dircaeus Amyntas
<stat. theb. 8.439>	destinat: heu celeres Parcae! iam palpitat aruis
<stat. theb. 8.440>	Phaedimus, et certi nondum tacet arcus Amyntae.
<stat. theb. 8.441>	abstulit ex umero dextram Calydonius Agreus
<stat. theb. 8.442>	Phegeos: illa suum terra tenet improba ferrum
<stat. theb. 8.443>	et mouet; extimuit sparsa inter tela iacentem
<stat. theb. 8.444>	praegrediens truncamque tamen percussit Acoetes.
<stat. theb. 8.445>	Iphin atrox Acamas, Argum ferus impulit Hypseus,
<stat. theb. 8.446>	strauit Abanta Pheres, diuersaque uulnera flentes
<stat. theb. 8.447>	Iphis eques, pedes Argus, Abas auriga iacebant.
<stat. theb. 8.448>	Inachidae gemini geminos e sanguine Cadmi
<stat. theb. 8.449>	occultos galeis (saeua ignorantia belli)
<stat. theb. 8.450>	perculerant ferro; sed dum spolia omnia caesis
<stat. theb. 8.451>	eripiunt, uidere nefas, et maestus uterque
<stat. theb. 8.452>	respicit ad fratrem pariterque errasse queruntur.
<stat. theb. 8.453>	cultor Ion Pisae cultorem Daphnea Cirrhae
<stat. theb. 8.454>	turbatis prostrauit equis: hunc laudat ab alto
<stat. theb. 8.455>	Iuppiter, hunc tardus frustra miseratur Apollo.
<stat. theb. 8.456>	ingentes Fortuna uiros inlustrat utrimque
<stat. theb. 8.457>	sanguine in aduerso: Danaos Cadmeius Haemon
<stat. theb. 8.458>	sternit agitque, furens sequitur Tyria agmina Tydeus;
<stat. theb. 8.459>	Pallas huic praesens, illum Tirynthius implet.
<stat. theb. 8.460>	qualiter hiberni summis duo montibus amnes
<stat. theb. 8.461>	franguntur geminaque cadunt in plana ruina:
<stat. theb. 8.462>	contendisse putes uter arua arbustaque tollat
<stat. theb. 8.463>	altius aut superet pontes; et cum una receptas
<stat. theb. 8.464>	confundit iam uallis aquas, sibi quisque superbus
<stat. theb. 8.465>	ire cupit, pontoque negant descendere mixti.
<stat. theb. 8.466>	ibat fumiferam quatiens Onchestius Idas
<stat. theb. 8.467>	lampada per medios turbabatque agmina Graium,
<stat. theb. 8.468>	igne uiam rumpens; magno quem comminus ictu
<stat. theb. 8.469>	Tydeos hasta feri dispulsa casside fixit.
<stat. theb. 8.470>	ille ingens in terga iacet, stat fronte superstes
<stat. theb. 8.471>	lancea, conlapsae ueniunt in tempora flammae.
<stat. theb. 8.472>	prosequitur Tydeus: 'saeuos ne dixeris Argos,
<stat. theb. 8.473>	igne tuo, Thebane, (rogum concedimus) arde!'
<stat. theb. 8.474>	inde, uelut primo tigris gauisa cruore
<stat. theb. 8.475>	per totum cupit ire pecus, sic Aona saxo,
<stat. theb. 8.476>	ense Pholum, Chromin ense, duos Helicaonas hasta
<stat. theb. 8.477>	transigit, Aegaeae Veneris quod Maera sacerdos
<stat. theb. 8.478>	ediderat prohibente dea; uos praeda cruenti
<stat. theb. 8.479>	Tydeos, it saeuas etiamnum mater ad aras.
<stat. theb. 8.480>	nec minus Herculeum contra uagus Haemona ducit
<stat. theb. 8.481>	sanguis: inexpleto rapitur per milia ferro,
<stat. theb. 8.482>	nunc tumidae Calydonis opes, nunc torua Pylenes
<stat. theb. 8.483>	agmina, nunc maestae fundens Pleuronis alumnos,
<stat. theb. 8.484>	donec in Olenium fessa iam cuspide Buten
<stat. theb. 8.485>	incidit. hunc turmis obuersum et abire uetantem
<stat. theb. 8.486>	adgreditur; puer ille, puer malasque comamque
<stat. theb. 8.487>	integer, ignaro cui tunc Thebana bipennis
<stat. theb. 8.488>	in galeam librata uenit: finduntur utroque
<stat. theb. 8.489>	tempora diuiduique cadunt in bracchia crines,
<stat. theb. 8.490>	et non hoc metuens inopino limine uita
<stat. theb. 8.491>	exiluit. tunc flauum Hypanin flauumque Politen
<stat. theb. 8.492>	(ille genas Phoebo, crinem hic pascebat Iaccho:
<stat. theb. 8.493>	saeuus uterque deus), uictis Hyperenora iungit
<stat. theb. 8.494>	conuersumque fuga Damasum; sed lapsa per armos
<stat. theb. 8.495>	hasta uiri trans pectus abit parmamque tenenti
<stat. theb. 8.496>	excutit et summa fugiens in cuspide portat.
<stat. theb. 8.497>	sterneret aduersos etiamnum Ismenius Haemon
<stat. theb. 8.498>	Inachidas (nam tela regit uiresque ministrat
<stat. theb. 8.499>	Amphitryoniades), saeuum sed Tydea contra
<stat. theb. 8.500>	Pallas agit. iamque aduerso uenere fauore
<stat. theb. 8.501>	comminus, et placido prior haec Tirynthius ore:
<stat. theb. 8.502>	'fida soror, quaenam hunc belli caligine nobis
<stat. theb. 8.503>	congressum fortuna tulit? num regia Iuno
<stat. theb. 8.504>	hoc molita nefas? citius me fulmina contra
<stat. theb. 8.505>	(infandum!) ruere et magno bellare parenti
<stat. theb. 8.506>	aspiciat. genus huic++sed mitto agnoscere, quando
<stat. theb. 8.507>	tu diuersa foues, nec si ipsum comminus Hyllum
<stat. theb. 8.508>	Tydeos hasta tui Stygioque ex orbe remissum
<stat. theb. 8.509>	Amphitryona petat; teneo aeternumque tenebo
<stat. theb. 8.510>	quantum haec, diua, manus, quotiens sudauerit aegis
<stat. theb. 8.511>	ista mihi, duris famulus dum casibus omnes
<stat. theb. 8.512>	lustro uagus terras; ipsa (heu!) comes inuia mecum
<stat. theb. 8.513>	Tartara, ni superos Acheron excluderet, isses.
<stat. theb. 8.514>	tu patriam caelumque mihi++quis tanta relatu
<stat. theb. 8.515>	aequet? habe totas, si mens excindere, Thebas.
<stat. theb. 8.516>	cedo equidem ueniamque precor.' sic orsus abibat.
<stat. theb. 8.517>	Pallada mulcet honos: rediit ardore remisso
<stat. theb. 8.518>	uultus et erecti sederunt pectoris angues.
<stat. theb. 8.519>	sensit abisse deum; leuius Cadmeius Haemon
<stat. theb. 8.520>	tela rotat nulloque manum cognoscit in ictu.
<stat. theb. 8.521>	tunc magis atque magis uires animusque recedunt,
<stat. theb. 8.522>	nec pudor ire retro; cedentem Acheloius heros
<stat. theb. 8.523>	impetit, et librans uni sibi missile telum
<stat. theb. 8.524>	derexit iactus summae qua margine parmae
<stat. theb. 8.525>	ima sedet galea et iuguli uitalia lucent.
<stat. theb. 8.526>	nec frustrata manus, mortemque inuenerat hasta;
<stat. theb. 8.527>	sed prohibet paulumque umeri libare sinistri
<stat. theb. 8.528>	praebuit et merito parcit Tritonia fratri.
<stat. theb. 8.529>	ille tamen nec stare loco nec comminus ire
<stat. theb. 8.530>	amplius aut uultus audet perferre cruenti
<stat. theb. 8.531>	Tydeos, aegra animo uis ac fiducia cessit.
<stat. theb. 8.532>	qualis saetigeram Lucana cuspide frontem
<stat. theb. 8.533>	strictus aper, penitus cui non infossa cerebro
<stat. theb. 8.534>	uulnera, nec felix dextrae tenor, in latus iras
<stat. theb. 8.535>	frangit et expertae iam non uenit obuius hastae.
<stat. theb. 8.536>	ecce ducem turmae certa indignatus in hostem
<stat. theb. 8.537>	spicula felici Prothoum torquere lacerto,
<stat. theb. 8.538>	turbidus Oenides una duo corpora pinu,
<stat. theb. 8.539>	cornipedemque equitemque, ferit: ruit ille ruentem
<stat. theb. 8.540>	in Prothoum lapsasque manu quaerentis habenas
<stat. theb. 8.541>	in uultus galeam clipeumque in pectora calcat,
<stat. theb. 8.542>	saucius extremo donec cum sanguine frenos
<stat. theb. 8.543>	respuit et iuncta domino ceruice recumbit.
<stat. theb. 8.544>	sic ulmus uitisque, duplex iactura colenti,
<stat. theb. 8.545>	Gaurano de monte cadunt, sed maestior ulmus
<stat. theb. 8.546>	quaerit utrumque nemus, nec tam sua bracchia labens
<stat. theb. 8.547>	quam gemit adsuetas inuitaque proterit uuas.
<stat. theb. 8.548>	sumpserat in Danaos Heliconius arma Corymbus,
<stat. theb. 8.549>	ante comes Musis, Stygii cui conscia pensi
<stat. theb. 8.550>	ipsa diu positis letum praedixerat astris
<stat. theb. 8.551>	Vranie. cupit ille tamen pugnasque uirosque,
<stat. theb. 8.552>	forsitan ut caneret; longa iacet ipse canendus
<stat. theb. 8.553>	laude, sed amissum mutae fleuere Sorores.
<stat. theb. 8.554>	pactus Agenoream primis Atys ibat ab annis
<stat. theb. 8.555>	Ismenen, Tyrii iuuenis non Aduena belli.
<stat. theb. 8.556>	quamuis Cirrha domus, soceros nec tristibus actis
<stat. theb. 8.557>	auersatus erat; sponsam quin castus amanti
<stat. theb. 8.558>	squalor et indigni commendat gratia luctus.
<stat. theb. 8.559>	ipse quoque egregius, nec pectora uirginis illi
<stat. theb. 8.560>	diuersa, inque uicem, sineret fortuna, placebant.
<stat. theb. 8.561>	bella uetant taedas, iuuenique hinc maior in hostes
<stat. theb. 8.562>	ira; ruit primis inmixtus et agmina Lernae
<stat. theb. 8.563>	nunc pedes ense uago, prensis nunc celsus habenis,
<stat. theb. 8.564>	ceu spectetur, agit. triplici uelauerat ostro
<stat. theb. 8.565>	surgentes etiamnum umeros et leuia mater
<stat. theb. 8.566>	pectora; tunc auro phaleras auroque sagittas
<stat. theb. 8.567>	cingulaque et manicas, ne coniuge uilior iret,
<stat. theb. 8.568>	presserat et mixtum cono crispauerat aurum.
<stat. theb. 8.569>	talibus (heu!) fidens uocat ultro in proelia Graios.
<stat. theb. 8.570>	ac prima in faciles grassatus cuspide turmas
<stat. theb. 8.571>	arma refert sociis et in agmina fida peracta
<stat. theb. 8.572>	caede redit. sic Hyrcana leo Caspius umbra
<stat. theb. 8.573>	nudus adhuc nulloque iubae flauentis honore
<stat. theb. 8.574>	terribilis magnique etiamnum sanguinis insons,
<stat. theb. 8.575>	haud procul a stabulis captat custode remoto
<stat. theb. 8.576>	segne pecus teneraque famem consumit in agna.
<stat. theb. 8.577>	mox ignotum armis ac solo corpore mensus
<stat. theb. 8.578>	Tydea non timuit, fragilique lacessere telo
<stat. theb. 8.579>	saepius infrendentem aliis aliosque sequentem
<stat. theb. 8.580>	ausus erat. tandem inualidos Aetolus ad ictus
<stat. theb. 8.581>	forte refert oculos et formidabile ridens,
<stat. theb. 8.582>	'iamdudum uideo, magnum cupis, improbe, leti
<stat. theb. 8.583>	nomen' ait; simul audacem non ense nec hasta
<stat. theb. 8.584>	dignatus leuiter digitis imbelle solutis
<stat. theb. 8.585>	abiecit iaculum: latebras tamen inguinis alte
<stat. theb. 8.586>	missile, ceu totis intortum uiribus, hausit.
<stat. theb. 8.587>	praeterit haud dubium fati et spoliare superbit
<stat. theb. 8.588>	Oenides. 'neque enim has Marti aut tibi, bellica Pallas,
<stat. theb. 8.589>	exuuias figemus' ait 'procul arceat ipsum
<stat. theb. 8.590>	ferre pudor; uix, si bellum comitata relictis
<stat. theb. 8.591>	Deipyle thalamis, illi inludenda tulissem.'
<stat. theb. 8.592>	sic ait, et belli maiora ad praemia mente
<stat. theb. 8.593>	ducitur: innumeris ueluti leo forte potitus
<stat. theb. 8.594>	caedibus imbelles uitulos mollesque iuuencas
<stat. theb. 8.595>	transmittit: magno furor est in sanguine mergi
<stat. theb. 8.596>	nec nisi regnantis ceruice recumbere tauri.
<stat. theb. 8.597>	at non semianimi clamore Menoecea lapsus
<stat. theb. 8.598>	fallit Atys: praeuertit equos curruque citato
<stat. theb. 8.599>	desilit: instabat pubes Tegeaea iacenti,
<stat. theb. 8.600>	nec prohibent Tyrii. 'pudeat, Cadmea iuuentus,
<stat. theb. 8.601>	terrigenas mentita patres! quo tenditis,' inquit,
<stat. theb. 8.602>	'degeneres? meliusne iacet pro sanguine nostro
<stat. theb. 8.603>	hospes Atys? tantum hospes adhuc et coniugis ultor
<stat. theb. 8.604>	infelix nondum iste suae; nos pignora tanta
<stat. theb. 8.605>	prodimus?' insurgunt iusto firmata pudore
<stat. theb. 8.606>	agmina, cuique suae rediere in pectora curae.
<stat. theb. 8.607>	interea thalami secreta in parte sorores,
<stat. theb. 8.608>	par aliud morum miserique innoxia proles
<stat. theb. 8.609>	Oedipodae, uarias miscent sermone querelas.
<stat. theb. 8.610>	nec mala quae iuxta, sed longa ab origine fati,
<stat. theb. 8.611>	haec matris taedas, oculos ast illa paternos,
<stat. theb. 8.612>	altera regnantem, profugum gemit altera fratrem,
<stat. theb. 8.613>	bella ambae. grauis hinc miseri cunctatio uoti:
<stat. theb. 8.614>	nutat utroque timor, quemnam hoc certamine uictum,
<stat. theb. 8.615>	quem uicisse uelint: tacite praeponderat exul.
<stat. theb. 8.616>	sic Pandioniae repetunt ubi fida uolucres
<stat. theb. 8.617>	hospitia atque larem bruma pulsante relictum
<stat. theb. 8.618>	stantque super nidos ueterisque exordia fati
<stat. theb. 8.619>	adnarrant tectis: it truncum ac flebile murmur;
<stat. theb. 8.620>	uerba putant, uoxque illa tamen non dissona uerbis.
<stat. theb. 8.621>	atque ibi post lacrimas et longa silentia rursus
<stat. theb. 8.622>	incohat Ismene: 'quisnam hic mortalibus error?
<stat. theb. 8.623>	quae decepta fides? curam inuigilare quieti
<stat. theb. 8.624>	claraque per somnos animi simulacra reuerti?
<stat. theb. 8.625>	ecce ego, quae thalamos, nec si pax alta maneret,
<stat. theb. 8.626>	tractarem sensu, (pudet heu!) conubia uidi
<stat. theb. 8.627>	nocte, soror; sponsum unde mihi sopor attulit amens
<stat. theb. 8.628>	uix notum uisu? semel his in sedibus illum,
<stat. theb. 8.629>	dum mea nescio quo spondentur foedera pacto,
<stat. theb. 8.630>	respexi non sponte, soror. turbata repente
<stat. theb. 8.631>	omnia cernebam, subitusque intercidit ignis,
<stat. theb. 8.632>	meque sequebatur rabido clamore reposcens
<stat. theb. 8.633>	mater Atyn. quaenam haec dubiae praesagia cladis?
<stat. theb. 8.634>	nec timeo, dum tuta domus milesque recedat
<stat. theb. 8.635>	Doricus et tumidos liceat componere fratres.' 
<stat. theb. 8.636>	talia nectebant, subito cum pigra tumultu
<stat. theb. 8.637>	expauit domus, et multo sudore receptus
<stat. theb. 8.638>	fertur Atys, seruans animam iam sanguine nullo,
<stat. theb. 8.639>	cui manus in plaga, dependet languida ceruix
<stat. theb. 8.640>	exterior clipeo, crinesque a fronte supini.
<stat. theb. 8.641>	prima uidet caramque tremens Iocasta uocabat
<stat. theb. 8.642>	Ismenen: namque hoc solum moribunda precatur
<stat. theb. 8.643>	uox generi, solum hoc gelidis iam nomen inerrat
<stat. theb. 8.644>	faucibus. exclamant famulae, tollebat in ora
<stat. theb. 8.645>	uirgo manus, tenuit saeuus pudor; attamen ire
<stat. theb. 8.646>	cogitur, indulget summum hoc Iocasta iacenti
<stat. theb. 8.647>	ostenditque offertque. quater iam morte sub ipsa
<stat. theb. 8.648>	ad nomen uisus defectaque fortiter ora
<stat. theb. 8.649>	sustulit; illam unam neglecto lumine caeli
<stat. theb. 8.650>	aspicit et uultu non exatiatur amato.
<stat. theb. 8.651>	tunc quia nec genetrix iuxta positusque beata
<stat. theb. 8.652>	morte pater, sponsae munus miserabile tradunt
<stat. theb. 8.653>	declinare genas; ibi demum teste remoto
<stat. theb. 8.654>	fassa pios gemitus lacrimasque in lumina fudit.
<stat. theb. 8.655>	dumque ea per Thebas, aliis serpentibus ardens
<stat. theb. 8.656>	et face mutata bellum integrabat Enyo.
<stat. theb. 8.657>	arma uolunt, primos ueluti modo comminus ictus
<stat. theb. 8.658>	sustulerint omnisque etiamnum luceat ensis.
<stat. theb. 8.659>	eminet Oenides: quamuis et harundine certa
<stat. theb. 8.660>	Parthenopaeus agat, morientumque ora furenti
<stat. theb. 8.661>	Hippomedon proculcet equo, Capaneaque pinus
<stat. theb. 8.662>	iam procul Aoniis uolet agnoscenda cateruis,
<stat. theb. 8.663>	Tydeos illa dies, illum fugiuntque tremuntque
<stat. theb. 8.664>	clamantem: 'quo terga datis? licet ecce peremptos
<stat. theb. 8.665>	ulcisci socios maestamque rependere noctem.
<stat. theb. 8.666>	ille ego inexpletis solus qui caedibus hausi
<stat. theb. 8.667>	quinquaginta animas: totidem, totidem heia gregatim
<stat. theb. 8.668>	ferte manus! nulline patres, nulline iacentum
<stat. theb. 8.669>	unanimi fratres? quae tanta obliuio luctas?
<stat. theb. 8.670>	quam pudet Inachias contentum abiisse Mycenas!
<stat. theb. 8.671>	hine super Thebis? haec robora regis? ubi autem
<stat. theb. 8.672>	egregius dux ille mihi?' simul ordine laeuo
<stat. theb. 8.673>	ipsum exhortantem cuneos capitisque superbi
<stat. theb. 8.674>	insignem fulgore uidet; nec segnius ardens
<stat. theb. 8.675>	occurrit, niueo quam flammiger ales olori
<stat. theb. 8.676>	inminet et magna trepidum circumligat umbra.
<stat. theb. 8.677>	tunc prior: 'Aoniae rex o iustissime gentis,
<stat. theb. 8.678>	imus in arma palam tandemque ostendimus enses,
<stat. theb. 8.679>	an noctem et solitas placet expectare tenebras?'
<stat. theb. 8.680>	ille nihil contra, sed stridula cornus in hostem
<stat. theb. 8.681>	it referens mandata ducis, quam prouidus heros
<stat. theb. 8.682>	iam iam in fine uiae percussam obliquat, et ipse
<stat. theb. 8.683>	telum ingens auide et quanto non ante lacerto
<stat. theb. 8.684>	impulit. ibat atrox finem positura duello
<stat. theb. 8.685>	lancea (conuertere oculos utrimque fauentes
<stat. theb. 8.686>	Sidonii Graique dei), crudelis Erinys
<stat. theb. 8.687>	obstat et infando differt Eteoclea fratri,
<stat. theb. 8.688>	cuspis in armigerum Phlegyan peccauit. ibi ingens
<stat. theb. 8.689>	pugna uirum, stricto nam saeuior inruit ense
<stat. theb. 8.690>	Aetolus, retroque datum Thebana tegebant
<stat. theb. 8.691>	arma ducem. sic densa lupum iam nocte sub atra
<stat. theb. 8.692>	arcet ab apprenso pastorum turba iuuenco;
<stat. theb. 8.693>	improbus erigitur contra, nec cura uetantes
<stat. theb. 8.694>	impetere: illum, illum, semel in quem uenerat, urguet.
<stat. theb. 8.695>	non secus obiectas acies turbamque minorem
<stat. theb. 8.696>	dissimulat transitque manu; tamen ora Thoantis,
<stat. theb. 8.697>	pectora Deilochi, Clonii latus, ilia torui
<stat. theb. 8.698>	perforat Hippotadae; truncis sua membra remittit
<stat. theb. 8.699>	interdum galeasque rotat per nubila plenas.
<stat. theb. 8.700>	et iam corporibus sese spoliisque cadentum
<stat. theb. 8.701>	clauserat; unum acies circum consumitur, unum
<stat. theb. 8.702>	omnia tela uouent: summis haec ossibus haerent,
<stat. theb. 8.703>	pars frustrata cadunt, partem Tritonia uellit,
<stat. theb. 8.704>	multa rigent clipeo. densis iam consitus hastis
<stat. theb. 8.705>	ferratum quatit umbo nemus, tergoque fatiscit
<stat. theb. 8.706>	atque umeris gentilis aper; nusquam ardua coni
<stat. theb. 8.707>	gloria, quique apicem toruae Gradiuus habebat
<stat. theb. 8.708>	cassidis, haud laetum domino ruit omen: inusta
<stat. theb. 8.709>	temporibus nuda aera sedent, circumque sonori
<stat. theb. 8.710>	uertice percusso uoluuntur in arma molares.
<stat. theb. 8.711>	iam cruor in galea, iam saucia proluit ater
<stat. theb. 8.712>	pectora permixtus sudore et sanguine torrens.
<stat. theb. 8.713>	respicit hortantes socios et Pallada fidam
<stat. theb. 8.714>	longius opposita celantem lumina parma:
<stat. theb. 8.715>	ibat enim magnum lacrimis inflectere patrem.
<stat. theb. 8.716>	ecce secat Zephyros ingentem fraxinus iram
<stat. theb. 8.717>	fortunamque ferens; teli non eminet auctor:
<stat. theb. 8.718>	Astacides Melanippus erat, nec prodidit ipse
<stat. theb. 8.719>	et uellet latuisse manum, sed gaudia turmae
<stat. theb. 8.720>	monstrabant trepidum; nam flexus in ilia Tydeus
<stat. theb. 8.721>	summissum latus et clipei laxauerat orbem.
<stat. theb. 8.722>	clamorem Aonii miscent gemitumque Pelasgi,
<stat. theb. 8.723>	obiectantque manus indignantemque tuentur.
<stat. theb. 8.724>	ille per oppositos longe rimatus amarum
<stat. theb. 8.725>	Astaciden, totis animae se cogit in ictum
<stat. theb. 8.726>	reliquiis telumque iacit quod proximus Hopleus
<stat. theb. 8.727>	praebuerat: perit expressus conamine sanguis.
<stat. theb. 8.728>	tunc tristes socii cupidum bellare (quis ardor!)
<stat. theb. 8.729>	et poscentem hastas mediaque in morte negantem
<stat. theb. 8.730>	expirare trahunt, summique in margine campi
<stat. theb. 8.731>	effultum gemina latera inclinantia parma
<stat. theb. 8.732>	ponunt, ac saeui rediturum ad proelia Martis
<stat. theb. 8.733>	promittunt flentes. sed et ipse recedere caelum
<stat. theb. 8.734>	ingentesque animos extremo frigore labi
<stat. theb. 8.735>	sensit, et innixus terrae, 'miserescite,' clamat,
<stat. theb. 8.736>	'Inachidae: non ossa precor referantur ut Argos
<stat. theb. 8.737>	Aetolumue larem; nec enim mihi cura supremi
<stat. theb. 8.738>	funeris: odi artus fragilemque hunc corporis usum,
<stat. theb. 8.739>	desertorem animi. caput, o caput, o mihi si quis
<stat. theb. 8.740>	apportet, Melanippe, tuum! nam uolueris aruis,
<stat. theb. 8.741>	fido equidem, nec me uirtus suprema fefellit.
<stat. theb. 8.742>	i, precor, Atrei si quid tibi sanguinis umquam,
<stat. theb. 8.743>	Hippomedon, uade, o primis puer inclute bellis
<stat. theb. 8.744>	Arcas, et Argolicae Capaneu iam maxime turmae.'
<stat. theb. 8.745>	moti omnes, sed primus abit primusque repertum
<stat. theb. 8.746>	Astaciden medio Capaneus e puluere tollit
<stat. theb. 8.747>	spirantem laeuaque super ceruice reportat,
<stat. theb. 8.748>	terga cruentantem concussi uulneris unda:
<stat. theb. 8.749>	qualis ab Arcadio rediit Tirynthius antro
<stat. theb. 8.750>	captiuumque suem clamantibus intulit Argis.
<stat. theb. 8.751>	erigitur Tydeus uultuque occurrit et amens
<stat. theb. 8.752>	laetitiaque iraque, ut singultantia uidit
<stat. theb. 8.753>	ora trahique oculos seseque agnouit in illo,
<stat. theb. 8.754>	imperat abscisum porgi, laeuaque receptum
<stat. theb. 8.755>	spectat atrox hostile caput, gliscitque tepentis
<stat. theb. 8.756>	lumina torua uidens et adhuc dubitantia figi.
<stat. theb. 8.757>	infelix contentus erat: plus exigit ultrix
<stat. theb. 8.758>	Tisiphone; iamque inflexo Tritonia patre
<stat. theb. 8.759>	uenerat et misero decus inmortale ferebat,
<stat. theb. 8.760>	atque illum effracti perfusum tabe cerebri
<stat. theb. 8.761>	aspicit et uiuo scelerantem sanguine fauces
<stat. theb. 8.762>	(nec comites auferre ualent): stetit aspera Gorgon
<stat. theb. 8.763>	crinibus emissis rectique ante ora cerastae
<stat. theb. 8.764>	uelauere deam; fugit auersata iacentem,
<stat. theb. 8.765>	nec prius astra subit quam mystica lampas et insons
<stat. theb. 8.766>	Ilissos multa purgauit lumina lympha.

<stat. theb. 9.1>	Asperat Aonios rabies audita cruenti
<stat. theb. 9.2>	Tydeos; ipsi etiam minus ingemuere iacentem
<stat. theb. 9.3>	Inachidae, culpantque uirum et rupisse queruntur
<stat. theb. 9.4>	fas odii; quin te, diuum implacidissime, quamquam
<stat. theb. 9.5>	praecipuum tunc caedis opus, Gradiue, furebas,
<stat. theb. 9.6>	offensum uirtute ferunt, nec comminus ipsum
<stat. theb. 9.7>	ora sed et trepidos alio torsisse iugales.
<stat. theb. 9.8>	ergo profanatum Melanippi funus acerbo
<stat. theb. 9.9>	uulnere non aliis ultum Cadmeia pubes
<stat. theb. 9.10>	insurgunt stimulis, quam si turbata sepulcris
<stat. theb. 9.11>	ossa patrum monstrisque datae crudelibus urnae.
<stat. theb. 9.12>	accendit rex ipse super: 'quisquamne Pelasgis
<stat. theb. 9.13>	mitis adhuc hominemque gerit? iam morsibus uncis
<stat. theb. 9.14>	(pro furor! usque adeo tela exatiauimus?) artus
<stat. theb. 9.15>	dilacerant. nonne Hyrcanis bellare putatis
<stat. theb. 9.16>	tigribus, aut saeuos Libyae contra ire leones?
<stat. theb. 9.17>	et nunc ille iacet (pulchra o solacia leti!)
<stat. theb. 9.18>	ore tenens hostile caput, dulcique nefandus
<stat. theb. 9.19>	inmoritur tabo; nos ferrum inmite facesque:
<stat. theb. 9.20>	illis nuda odia, et feritas iam non eget armis. 
<stat. theb. 9.21>	sic pergant rabidi claraque hac laude fruantur,
<stat. theb. 9.22>	dum uideas haec, summe pater. sed enim hiscere campos
<stat. theb. 9.23>	conquesti terraeque fugam mirantur; an istos
<stat. theb. 9.24>	uel sua portet humus?' magno sic fatus agebat
<stat. theb. 9.25>	procursu fremituque uiros, furor omnibus idem
<stat. theb. 9.26>	Tydeos inuisi spoliis raptoque potiri
<stat. theb. 9.27>	corpore. non aliter subtexunt astra cateruae
<stat. theb. 9.28>	incestarum auium, longe quibus aura nocentem
<stat. theb. 9.29>	aera desertasque tulit sine funere mortes;
<stat. theb. 9.30>	illo auidae cum uoce ruunt, sonat arduus aether
<stat. theb. 9.31>	plausibus, et caelo uolucres cessere minores.
<stat. theb. 9.32>	Fama per Aonium rapido uaga murmure campum
<stat. theb. 9.33>	spargitur in turmas (solito pernicior index
<stat. theb. 9.34>	cum lugenda refert), donec, cui maxima fando
<stat. theb. 9.35>	damna uehit, trepidas lapsa est Polynicis ad aures.
<stat. theb. 9.36>	deriguit iuuenis lacrimaeque haesere paratae
<stat. theb. 9.37>	et cunctata fides: nimium nam cognita uirtus
<stat. theb. 9.38>	Oenidae credi letum suadetque uetatque.
<stat. theb. 9.39>	sed postquam haud dubio clades auctore reperta est,
<stat. theb. 9.40>	nox oculos mentemque rapit; tum sanguine fixo
<stat. theb. 9.41>	membra simul, simul arma ruunt: madet ardua fletu
<stat. theb. 9.42>	iam galea atque ocreae clipeum excepere cadentem.
<stat. theb. 9.43>	it maestus genua aegra trahens hastamque sequentem,
<stat. theb. 9.44>	uulneribus ceu mille grauis totosque per artus
<stat. theb. 9.45>	saucius: absistunt socii monstrantque gementes.
<stat. theb. 9.46>	tandem ille abiectis, uix quae portauerat, armis
<stat. theb. 9.47>	nudus in egregii uacuum iam corpus amici
<stat. theb. 9.48>	procidit et tali lacrimas cum uoce profudit:
<stat. theb. 9.49>	'hasne tibi, armorum spes o suprema meorum,
<stat. theb. 9.50>	Oenide, grates, haec praemia digna rependi,
<stat. theb. 9.51>	funus ut inuisa Cadmi tellure iaceres
<stat. theb. 9.52>	sospite me? nunc exul ego aeternumque fugatus,
<stat. theb. 9.53>	quando alius misero ac melior mihi frater ademptus.
<stat. theb. 9.54>	nec iam sortitus ueteres regnique nocentis
<stat. theb. 9.55>	periurum diadema peto: quo gaudia tanti
<stat. theb. 9.56>	empta mihi aut sceptrum quod non tua dextera tradet?
<stat. theb. 9.57>	ite, uiri, solumque fero me linquite fratri:
<stat. theb. 9.58>	nil opus arma ultra temptare et perdere mortes;
<stat. theb. 9.59>	ite, precor; quid iam dabitis mihi denique maius?
<stat. theb. 9.60>	Tydea consumpsi! quanam hoc ego morte piabo?
<stat. theb. 9.61>	o socer, o Argi! et primae bona iurgia noctis
<stat. theb. 9.62>	alternaeque manus et, longi pignus amoris,
<stat. theb. 9.63>	ira breuis! non me ense tuo tunc, maxime Tydeu,
<stat. theb. 9.64>	(et poteras) nostri mactatum in limine Adrasti!
<stat. theb. 9.65>	quin etiam Thebas me propter et impia fratris
<stat. theb. 9.66>	tecta libens, unde haud alius remeasset, adisti,
<stat. theb. 9.67>	ceu tibimet sceptra et proprios laturus honores.
<stat. theb. 9.68>	iam Telamona pium, iam Thesea fama tacebat.
<stat. theb. 9.69>	qualis et ecce iaces! quae primum uulnera mirer?
<stat. theb. 9.70>	quis tuus hic, quis ab hoste cruor? quae te agmina quiue
<stat. theb. 9.71>	innumeri strauere globi? (num fallor?) et ipse
<stat. theb. 9.72>	inuidit pater et tota Mars impulit hasta.'
<stat. theb. 9.73>	sic ait, et maerens etiamnum lubrica tabo
<stat. theb. 9.74>	ora uiri terget lacrimis dextraque reponit.
<stat. theb. 9.75>	'tune meos hostes hucusque exosus, et ultra
<stat. theb. 9.76>	sospes ego?' exuerat uagina turbidus ensem
<stat. theb. 9.77>	aptabatque neci: comites tenuere, socerque
<stat. theb. 9.78>	castigat bellique uices ac fata reuoluens
<stat. theb. 9.79>	solatur tumidum, longeque a corpore caro
<stat. theb. 9.80>	paulatim, unde dolor letique animosa uoluntas, 
<stat. theb. 9.81>	amouet ac tacite ferrum inter uerba reponit.
<stat. theb. 9.82>	ducitur amisso qualis consorte laborum
<stat. theb. 9.83>	deserit inceptum media inter iugera sulcum
<stat. theb. 9.84>	taurus iners colloque iugum deforme remisso
<stat. theb. 9.85>	parte trahit, partem lacrimans sustentat arator.
<stat. theb. 9.86>	ecce autem hortatus Eteoclis et arma secuti,
<stat. theb. 9.87>	lecta manus, iuuenes, quos nec Tritonia bello,
<stat. theb. 9.88>	nec prope conlata spreuisset cuspide Mauors,
<stat. theb. 9.89>	aduentant; contra, conlecta ut pectora parmae
<stat. theb. 9.90>	fixerat atque hastam longe protenderat, haeret
<stat. theb. 9.91>	arduus Hippomedon: ceu fluctibus obuia rupes,
<stat. theb. 9.92>	cui neque de caelo metus et fracta aequora cedunt,
<stat. theb. 9.93>	stat cunctis inmota minis, fugit ipse rigentem
<stat. theb. 9.94>	pontus et ex alto miserae nouere carinae.
<stat. theb. 9.95>	tunc prior Aonides (ualidam simul eligit hastam):
<stat. theb. 9.96>	'non pudet hos manes, haec infamantia bellum
<stat. theb. 9.97>	funera dis coram et caelo inspectante tueri?
<stat. theb. 9.98>	scilicet egregius sudor memorandaque uirtus
<stat. theb. 9.99>	hanc tumulare feram, ne non maerentibus Argos
<stat. theb. 9.100>	exequiis lacrimandus eat mollique feretro
<stat. theb. 9.101>	infandam eiectans saniem! dimittite curam.
<stat. theb. 9.102>	nullae illum uolucres, nulla impia monstra nec ipse,
<stat. theb. 9.103>	si demus, pius ignis edat.' nec plura, sed ingens
<stat. theb. 9.104>	intorquet iaculum, duro quod in aere moratum
<stat. theb. 9.105>	transmissumque tamen clipei stetit orbe secundo.
<stat. theb. 9.106>	inde Pheres acerque Lycus; sed cassa Pheretis
<stat. theb. 9.107>	hasta redit, Lycus excelso terrore comantem
<stat. theb. 9.108>	perstringit galeam: conuulsae cuspide longe
<stat. theb. 9.109>	diffugere iubae patuitque ingloria cassis.
<stat. theb. 9.110>	ipse nec ire retro, nec in obuia concitus arma
<stat. theb. 9.111>	exilit, inque eadem sese uestigia semper
<stat. theb. 9.112>	obuersus cunctis profert recipitque, nec umquam
<stat. theb. 9.113>	longius indulget dextrae motusque per omnes
<stat. theb. 9.114>	corpus amat, corpus seruans circumque supraque
<stat. theb. 9.115>	uertitur. imbellem non sic amplexa iuuencum
<stat. theb. 9.116>	infestante lupo tunc primum feta tuetur
<stat. theb. 9.117>	mater et ancipiti circumfert cornua gyro;
<stat. theb. 9.118>	ipsa nihil metuens sexusque oblita minoris
<stat. theb. 9.119>	spumat et ingentes imitatur femina tauros.
<stat. theb. 9.120>	tandem intermissa iaculantum nube potestas
<stat. theb. 9.121>	reddere tela fuit; iamque et Sicyonius Alcon
<stat. theb. 9.122>	uenerat auxilio, Pisaeaque praepetis Idae
<stat. theb. 9.123>	turma subit cuneumque replent. his laetus in hostes
<stat. theb. 9.124>	Lernaeam iacit ipse trabem; uolat illa sagittis
<stat. theb. 9.125>	aequa fuga mediumque nihil cunctata Politen
<stat. theb. 9.126>	transabit et iuncti clipeum cauat improba Mopsi.
<stat. theb. 9.127>	Phocea tum Cydona Tanagraeumque Phalantum
<stat. theb. 9.128>	atque Erycem, hunc retro conuersum et tela petentem,
<stat. theb. 9.129>	dum spes nulla necis, crinito a uertice figit:
<stat. theb. 9.130>	faucibus ille cauis hastam non ore receptam
<stat. theb. 9.131>	miratur moriens, pariterque et murmure plenus
<stat. theb. 9.132>	sanguis et expulsi salierunt cuspide dentes.
<stat. theb. 9.133>	ausus erat furto dextram iniectare Leonteus,
<stat. theb. 9.134>	pone uiros atque arma latens, positumque trahebat
<stat. theb. 9.135>	prenso crine caput: uidit, quamquam undique crebrae,
<stat. theb. 9.136>	Hippomedon, ante ora minae, saeuoque proteruam
<stat. theb. 9.137>	abstulit ense manum; simul increpat: 'hanc tibi Tydeus,
<stat. theb. 9.138>	Tydeus ipse rapit; post et confecta uirorum
<stat. theb. 9.139>	fata time magnosque miser fuge tangere manes!'
<stat. theb. 9.140>	ter Cadmea phalanx toruum abduxere cadauer,
<stat. theb. 9.141>	ter retrahunt Danai: Siculi uelut anxia puppis
<stat. theb. 9.142>	seditione maris nequiquam obstante magistro
<stat. theb. 9.143>	errat et auerso redit in uestigia uelo.
<stat. theb. 9.144>	non ibi Sidoniae ualuissent pellere coepto
<stat. theb. 9.145>	Hippomedonta manus, non illum impacta mouerent
<stat. theb. 9.146>	tormenta oppositum, formidatique superbis
<stat. theb. 9.147>	turribus impulsus temptato umbone redissent.
<stat. theb. 9.148>	sed memor Elysii regis noxasque recensens
<stat. theb. 9.149>	Tydeos in medios astu subit impia campos
<stat. theb. 9.150>	Tisiphone: sensere acies subitusque cucurrit
<stat. theb. 9.151>	sudor equis sudorque uiris, quamquam ore remisso
<stat. theb. 9.152>	Inachium fingebat Halyn, nusquam impius ignis
<stat. theb. 9.153>	uerberaque, et iussi tenuere silentia crines.
<stat. theb. 9.154>	arma gerit iuxtaque feri latus Hippomedontis
<stat. theb. 9.155>	blanda genas uocemque uenit, tamen ille loquentis
<stat. theb. 9.156>	extimuit uultus admiraturque timorem.
<stat. theb. 9.157>	illa autem lacrimans, 'tu nunc' ait 'inclute, frustra
<stat. theb. 9.158>	exanimes socios inhumataque corpora Graium
<stat. theb. 9.159>	(scilicet is nobis metus, aut iam cura sepulcri?)
<stat. theb. 9.160>	protegis; ipse manu Tyria tibi captus Adrastus
<stat. theb. 9.161>	raptatur, teque ante alios, te uoce manuque
<stat. theb. 9.162>	inuocat; heu qualem lapsare in sanguine uidi,
<stat. theb. 9.163>	exutum canos lacero diademate crines!
<stat. theb. 9.164>	nec procul hinc, aduerte oculos: ubi plurimus ille
<stat. theb. 9.165>	puluis, ubi ille globus.' paulum stetit anxius heros
<stat. theb. 9.166>	librabatque metus; premit aspera uirgo: 'quid haeres?
<stat. theb. 9.167>	imus? an hi retinent manes, et uilior ille
<stat. theb. 9.168>	qui superest?' miserum sociis opus et sua mandat
<stat. theb. 9.169>	proelia et unanimi uadit desertor amici,
<stat. theb. 9.170>	respiciens tamen et reuocent si forte paratus.
<stat. theb. 9.171>	inde legens turbata trucis uestigia diuae
<stat. theb. 9.172>	huc illuc frustra ruit auius, impia donec
<stat. theb. 9.173>	Eumenis ex oculis reiecta caerula parma
<stat. theb. 9.174>	fugit et innumeri galeam rupere cerastae.
<stat. theb. 9.175>	aspicit infelix discussa nube quietos
<stat. theb. 9.176>	Inachidas currumque nihil metuentis Adrasti.
<stat. theb. 9.177>	et Tyrii iam corpus habent, iam gaudia magnae
<stat. theb. 9.178>	testantur uoces, uictorque ululatus aderrat
<stat. theb. 9.179>	auribus occultoque ferit praecordia luctu.
<stat. theb. 9.180>	ducitur hostili (pro dura potentia fati!)
<stat. theb. 9.181>	Tydeus ille solo, modo cui Thebana sequenti
<stat. theb. 9.182>	agmina, siue gradus seu frena effunderet, ingens
<stat. theb. 9.183>	limes utrimque datus; nusquam arma, manusque quiescunt;
<stat. theb. 9.184>	nulla uiri feritas: iuuat ora rigentia leto
<stat. theb. 9.185>	et formidatos impune lacessere uultus.
<stat. theb. 9.186>	hic amor, hoc una timidi fortesque sequuntur
<stat. theb. 9.187>	nobilitare manus, infectaque sanguine tela
<stat. theb. 9.188>	coniugibus seruant paruisque ostendere natis.
<stat. theb. 9.189>	sic ubi Maura diu populatum rura leonem,
<stat. theb. 9.190>	quem propter clausique greges uigilantque magistri,
<stat. theb. 9.191>	pastorum lassae debellauere cohortes:
<stat. theb. 9.192>	gaudet ager, magno subeunt clamore coloni,
<stat. theb. 9.193>	praecerpuntque iubas inmaniaque ora recludunt
<stat. theb. 9.194>	damnaque commemorant, seu iam sub culmine fixus
<stat. theb. 9.195>	excubat, antiquo seu pendet gloria luco.
<stat. theb. 9.196>	at ferus Hippomedon quamquam iam sentit inane
<stat. theb. 9.197>	auxilium et seram rapto pro corpore pugnam,
<stat. theb. 9.198>	it tamen et caecum rotat inreuocabilis ensem,
<stat. theb. 9.199>	uix socios hostesque, nihil dum tardet euntem,
<stat. theb. 9.200>	secernens; sed caede noua iam lubrica tellus
<stat. theb. 9.201>	armaque seminecesque uiri currusque soluti
<stat. theb. 9.202>	impediunt laeuumque femur, quod cuspide fixum
<stat. theb. 9.203>	regis Echionii, sed dissimulauerat ardens,
<stat. theb. 9.204>	siue ibi nescierat. maestum uidet Hoplea tandem;
<stat. theb. 9.205>	Tydeos hic magni fidus comes et modo frustra
<stat. theb. 9.206>	armiger alipedem prona ceruice tenebat
<stat. theb. 9.207>	fatorum ignarum domini solumque frementem
<stat. theb. 9.208>	quod uacet inque acies audentior ille pedestres.
<stat. theb. 9.209>	hunc aspernantem tumido noua pondera tergo
<stat. theb. 9.210>	(unam quippe manum domitis expertus ab annis)
<stat. theb. 9.211>	corripit adfaturque: 'quid o noua fata recusas,
<stat. theb. 9.212>	infelix sonipes? nusquam tibi dulce superbi
<stat. theb. 9.213>	regis onus; non iam Aetolo satiabere campo
<stat. theb. 9.214>	gaudentemque iubam per stagna Acheloia solues.
<stat. theb. 9.215>	quod superest, caros, i, saltem ulciscere manes
<stat. theb. 9.216>	aut sequere; extorrem neu tu quoque laeseris umbram
<stat. theb. 9.217>	captiuus tumidumque equitem post Tydea portes.'
<stat. theb. 9.218>	audisse accensumque putes: hoc fulmine raptum
<stat. theb. 9.219>	abstulit et similes minus indignatur habenas.
<stat. theb. 9.220>	semifer aeria talis Centaurus ab Ossa
<stat. theb. 9.221>	desilit in ualles: ipsum nemora alta tremescunt,
<stat. theb. 9.222>	campus equum. trepidi cursu glomerantur anhelo
<stat. theb. 9.223>	Labdacidae, premit ille super, necopinaque ferro
<stat. theb. 9.224>	colla metens linquit truncos post terga cadentes.
<stat. theb. 9.225>	uentum erat ad fluuium; solito tunc plenior alueo
<stat. theb. 9.226>	(signa mali) magna se mole Ismenos agebat.
<stat. theb. 9.227>	illa breuis requies, illo timida agmina lassam
<stat. theb. 9.228>	de campis egere fugam; stupet hospita belli
<stat. theb. 9.229>	unda uiros claraque armorum incenditur umbra.
<stat. theb. 9.230>	insiluere uadis, magnoque fragore solutus
<stat. theb. 9.231>	agger et aduersae latuerunt puluere ripae.
<stat. theb. 9.232>	ille quoque hostiles saltu maiore per undas
<stat. theb. 9.233>	inruit attonitis (longum dimittere habenas)
<stat. theb. 9.234>	sicut erat, tantum uiridi defixa parumper
<stat. theb. 9.235>	caespite populeo commendat spicula trunco.
<stat. theb. 9.236>	tunc uero exanimes tradunt rapientibus ultro
<stat. theb. 9.237>	arma uadis: alii demissa casside, quantum
<stat. theb. 9.238>	tendere conatus animae ualuere sub undis,
<stat. theb. 9.239>	turpe latent; multi fluuium transmittere nando
<stat. theb. 9.240>	adgressi, sed uincla tenent laterique repugnat
<stat. theb. 9.241>	balteus et madidus deducit pectora thorax.
<stat. theb. 9.242>	qualis caeruleis tumido sub gurgite terror
<stat. theb. 9.243>	piscibus, arcani quotiens deuexa profundi
<stat. theb. 9.244>	scrutantem delphina uident; fugit omnis in imos
<stat. theb. 9.245>	turba lacus uiridesque metu stipantur in algas;
<stat. theb. 9.246>	nec prius emersi quam summa per aequora flexus
<stat. theb. 9.247>	emicet et uisis malit certare carinis:
<stat. theb. 9.248>	talis agit sparsos, mediisque in fluctibus heros
<stat. theb. 9.249>	frena manu pariter, pariter regit arma, pedumque
<stat. theb. 9.250>	remigio sustentat equum; consuetaque campo
<stat. theb. 9.251>	fluctuat et mersas leuis ungula quaerit harenas.
<stat. theb. 9.252>	sternit Iona Chromis, Chromin Antiphos, Antiphon Hypseus,
<stat. theb. 9.253>	Hypseus Astyagen euasurumque relicto
<stat. theb. 9.254>	amne Linum, ni fata uetent et stamine primo
<stat. theb. 9.255>	ablatum tellure mori. premit agmina Thebes
<stat. theb. 9.256>	Hippomedon, turbat Danaos Asopius Hypseus:
<stat. theb. 9.257>	amnis utrumque timet, crasso uada mutat uterque
<stat. theb. 9.258>	sanguine, et e fluuio neutri fatale reuerti.
<stat. theb. 9.259>	iam laceri pronis uoluuntur cursibus artus
<stat. theb. 9.260>	oraque et abscisae redeunt in pectora dextrae,
<stat. theb. 9.261>	spicula iam clipeosque leues arcusque remissos
<stat. theb. 9.262>	unda uehit, galeasque uetant descendere cristae:
<stat. theb. 9.263>	summa uagis late sternuntur flumina telis,
<stat. theb. 9.264>	ima uiris; illic luctantur corpora leto,
<stat. theb. 9.265>	efflantesque animas retro premit obuius amnis.
<stat. theb. 9.266>	flumineam rapiente uado puer Argipus ulmum
<stat. theb. 9.267>	prenderat, insignes umeros ferus ense Menoeceus
<stat. theb. 9.268>	amputat; ille cadens, nondum conamine adempto,
<stat. theb. 9.269>	truncus in excelsis spectat sua bracchia ramis.
<stat. theb. 9.270>	Hypseos hasta Sagen ingenti uulnere mersit,
<stat. theb. 9.271>	ille manet fundo, rediit pro corpore sanguis.
<stat. theb. 9.272>	desiluit ripis fratrem rapturus Agenor,
<stat. theb. 9.273>	heu miser et tenuit, sed saucius ille leuantem
<stat. theb. 9.274>	degrauat amplexu: poterat resolutus Agenor
<stat. theb. 9.275>	emersisse uadis, piguit sine fratre reuerti.
<stat. theb. 9.276>	surgentem dextra Capetum uulnusque minantem
<stat. theb. 9.277>	sorbebat rapidus nodato gurgite uertex;
<stat. theb. 9.278>	iam uultu, iam crine latet, iam dextera nusquam,
<stat. theb. 9.279>	ultimus abruptas ensis descendit in undas.
<stat. theb. 9.280>	mille modis leti miseros mors una fatigat.
<stat. theb. 9.281>	induit a tergo Mycalesia cuspis Agyrten;
<stat. theb. 9.282>	respexit: nusquam auctor erat, sed concita tractu
<stat. theb. 9.283>	gurgitis effugiens inuenerat hasta cruorem.
<stat. theb. 9.284>	figitur et ualidos sonipes Aetolus in armos
<stat. theb. 9.285>	exiluitque alte ui mortis et aera pendens
<stat. theb. 9.286>	uerberat; haud tamen est turbatus fulmine ductor,
<stat. theb. 9.287>	sed miseratur equum magnoque ex uulnere telum
<stat. theb. 9.288>	exuit ipse gemens et sponte remisit habenas.
<stat. theb. 9.289>	inde pedes repetit pugnas gressuque manuque
<stat. theb. 9.290>	certior, et segnem Nomium fortemque Mimanta
<stat. theb. 9.291>	Thisbaeumque Lichan Anthedoniumque Lycetum
<stat. theb. 9.292>	continuat ferro geminisque e fratribus unum
<stat. theb. 9.293>	Thespiaden; eadem poscenti fata Panemo:
<stat. theb. 9.294>	'uiue superstes' ait 'diraeque ad moenia Thebes
<stat. theb. 9.295>	solus abi miseros non decepture parentes.
<stat. theb. 9.296>	di bene quod pugnas rapidum deiecit in amnem
<stat. theb. 9.297>	sanguinea Bellona manu: trahit unda timentes
<stat. theb. 9.298>	gurgite gentili, nuda nec flebilis umbra
<stat. theb. 9.299>	stridebit uestros Tydeus inhumatus ad ignes;
<stat. theb. 9.300>	ibitis aequoreis crudelia pabula monstris,
<stat. theb. 9.301>	illum terra uehit suaque in primordia soluet.'
<stat. theb. 9.302>	sic premit aduersos et acerbat uulnera dictis;
<stat. theb. 9.303>	ac nunc ense furit, nunc tela natantia captans
<stat. theb. 9.304>	ingerit: innuptae comitem Therona Dianae,
<stat. theb. 9.305>	ruricolamque Gyan cum fluctiuago Ergino,
<stat. theb. 9.306>	intonsumque Hersen, contemptoremque profundi
<stat. theb. 9.307>	Crethea nimbosam qui saepe Caphereos arcem
<stat. theb. 9.308>	Euboicasque hiemes parua transfugerat alno++
<stat. theb. 9.309>	quid non fata queant? traiectus pectora ferro
<stat. theb. 9.310>	uoluitur in fluctus, heu cuius naufragus undae!
<stat. theb. 9.311>	te quoque sublimi tranantem flumina curru,
<stat. theb. 9.312>	dum socios, Pharsale, petis, resupinat ademptis
<stat. theb. 9.313>	Dorica cuspis equis; illos uiolentia saeui
<stat. theb. 9.314>	gurgitis infelixque iugi concordia mergit.
<stat. theb. 9.315>	nunc age, quis tumidis magnum expugnauerit undis
<stat. theb. 9.316>	Hippomedonta labor, cur ipse excitus in arma
<stat. theb. 9.317>	Ismenos, doctae nosse indulgete sorores:
<stat. theb. 9.318>	uestrum opus ire retro et senium depellere famae.
<stat. theb. 9.319>	gaudebat Fauno nymphaque Ismenide natus
<stat. theb. 9.320>	maternis bellare tener Crenaeus in undis,
<stat. theb. 9.321>	Crenaeus, cui prima dies in gurgite fido
<stat. theb. 9.322>	et natale uadum et uirides cunabula ripae.
<stat. theb. 9.323>	ergo ratus nihil Elysias ibi posse Sorores,
<stat. theb. 9.324>	laetus adulantem nunc hoc, nunc margine ab illo
<stat. theb. 9.325>	transit auum, leuat unda gradus, seu defluus ille,
<stat. theb. 9.326>	siue obliquus eat; nec cum subit obuius ullas
<stat. theb. 9.327>	stagna dedere moras pariterque reuertitur amnis.
<stat. theb. 9.328>	non Anthedonii tegit hospitis inguina pontus
<stat. theb. 9.329>	blandior, aestiuo nec se magis aequore Triton
<stat. theb. 9.330>	exerit, aut carae festinus ad oscula matris
<stat. theb. 9.331>	cum remeat tardumque ferit delphina Palaemon.
<stat. theb. 9.332>	arma decent umeros, clipeusque insignis et auro
<stat. theb. 9.333>	lucidus Aoniae caelatur origine gentis.
<stat. theb. 9.334>	Sidonis hic blandi per candida terga iuuenci,
<stat. theb. 9.335>	iam secura maris, teneris iam cornua palmis
<stat. theb. 9.336>	non tenet, extremis adludunt aequora plantis;
<stat. theb. 9.337>	ire putes clipeo fluctusque secare iuuencum.
<stat. theb. 9.338>	adiuuat unda fidem pelago, nec discolor amnis.
<stat. theb. 9.339>	tunc audax pariter telis et uoce proterua
<stat. theb. 9.340>	Hippomedonta petit: 'non haec fecunda ueneno
<stat. theb. 9.341>	Lerna, nec Herculeis haustae serpentibus undae:
<stat. theb. 9.342>	sacrum amnem, sacrum (et miser experiere!) deumque
<stat. theb. 9.343>	altrices inrumpis aquas.' nihil ille, sed ibat
<stat. theb. 9.344>	comminus; opposuit cumulo se densior amnis
<stat. theb. 9.345>	tardauitque manum; uulnus tamen illa retentum
<stat. theb. 9.346>	pertulit atque animae tota in penetralia sedit.
<stat. theb. 9.347>	horruit unda nefas, siluae fleuistis utraeque,
<stat. theb. 9.348>	et grauiora cauae sonuerunt murmura ripae.
<stat. theb. 9.349>	ultimus ille sonus moribundo emersit ab ore,
<stat. theb. 9.350>	'mater!', in hanc miseri ceciderunt flumina uocem.
<stat. theb. 9.351>	at genetrix coetu glaucarum cincta sororum
<stat. theb. 9.352>	protinus icta malo uitrea de ualle solutis
<stat. theb. 9.353>	exiluit furibunda comis, ac uerbere crebro
<stat. theb. 9.354>	oraque pectoraque et uiridem scidit horrida uestem.
<stat. theb. 9.355>	utque erupit aquis iterumque iterumque trementi
<stat. theb. 9.356>	ingeminat 'Crenaee' sono: nusquam ille, sed index
<stat. theb. 9.357>	desuper (a miserae nimium noscenda parenti!)
<stat. theb. 9.358>	parma natat; iacet ipse procul, qua mixta supremum
<stat. theb. 9.359>	Ismenon primi mutant confinia ponti.
<stat. theb. 9.360>	fluctiuagam sic saepe domum madidosque penates
<stat. theb. 9.361>	Alcyone deserta gemit, cum pignora saeuus
<stat. theb. 9.362>	Auster et algentes rapuit Thetis inuida nidos.
<stat. theb. 9.363>	mergitur orba iterum, penitusque occulta sub undis
<stat. theb. 9.364>	limite non uno, liquidum qua subter eunti
<stat. theb. 9.365>	lucet iter, miseri nequiquam funera nati
<stat. theb. 9.366>	uestigat plangitque tamen; saepe horridus amnis
<stat. theb. 9.367>	obstat, et obducto caligant sanguine uisus.
<stat. theb. 9.368>	illa tamen praeceps in tela offendit et enses
<stat. theb. 9.369>	scrutaturque manu galeas et prona reclinat
<stat. theb. 9.370>	corpora; nec ponto summota intrabat amaram
<stat. theb. 9.371>	Dorida, possessum donec iam fluctibus altis
<stat. theb. 9.372>	Nereidum miserata cohors ad pectora matris
<stat. theb. 9.373>	impulit. illa manu ceu uiuum amplexa reportat
<stat. theb. 9.374>	insternitque toris riparum atque umida siccat
<stat. theb. 9.375>	mollibus ora comis, atque haec ululatibus addit:
<stat. theb. 9.376>	'hoc tibi semidei munus tribuere parentes
<stat. theb. 9.377>	nec mortalis auus? sic nostro in gurgite regnas?
<stat. theb. 9.378>	mitior heu misero discors alienaque tellus,
<stat. theb. 9.379>	mitior unda maris, quae iuxta flumina corpus
<stat. theb. 9.380>	rettulit et miseram uisa expectasse parentem.
<stat. theb. 9.381>	hine mei uultus? haec torui lumina patris?
<stat. theb. 9.382>	hi crines undantis aui? tu nobile quondam
<stat. theb. 9.383>	undarum nemorumque decus, quo sospite maior
<stat. theb. 9.384>	diua et Nympharum longe regina ferebar.
<stat. theb. 9.385>	heu ubinam ille frequens modo circa limina matris
<stat. theb. 9.386>	ambitus orantesque tibi seruire Napaeae?
<stat. theb. 9.387>	cur nunc te, melius saeuo mansura profundo,
<stat. theb. 9.388>	amplexu misero tumulis, Crenaee, reporto
<stat. theb. 9.389>	non mihi? nec tantae pudet heu miseretque ruinae,
<stat. theb. 9.390>	dure parens? quae te alta et ineluctabilis imo
<stat. theb. 9.391>	condidit amne palus, quo nec tam cruda nepotis
<stat. theb. 9.392>	funera nec nostri ualeant perrumpere planctus?
<stat. theb. 9.393>	ecce furit iactatque tuo se in gurgite maior
<stat. theb. 9.394>	Hippomedon, illum ripaeque undaeque tremescunt,
<stat. theb. 9.395>	illius impulsu nostrum bibit unda cruorem:
<stat. theb. 9.396>	tu piger et trucibus facilis seruire Pelasgis.
<stat. theb. 9.397>	ad cineres saltem supremaque iusta tuorum
<stat. theb. 9.398>	saeue ueni non hic solum accensure nepotem.'
<stat. theb. 9.399>	his miscet planctus multumque indigna cruentat
<stat. theb. 9.400>	pectora, caeruleae referunt lamenta sorores:
<stat. theb. 9.401>	qualiter Isthmiaco nondum Nereida portu
<stat. theb. 9.402>	Leucothean planxisse ferunt, dum pectore anhelo
<stat. theb. 9.403>	frigidus in matrem saeuum mare respuit infans.
<stat. theb. 9.404>	at pater arcano residens Ismenos in antro,
<stat. theb. 9.405>	unde aurae nubesque bibunt atque imbrifer arcus
<stat. theb. 9.406>	pascitur et Tyrios melior uenit annus in agros,
<stat. theb. 9.407>	ut lamenta procul, quamquam obstrepit ipse, nouosque
<stat. theb. 9.408>	accepit natae gemitus, leuat aspera musco
<stat. theb. 9.409>	colla grauemque gelu crinem, ceciditque soluta
<stat. theb. 9.410>	pinus adulta manu dimissaque uoluitur urna.
<stat. theb. 9.411>	illum per ripas annoso scrupea limo
<stat. theb. 9.412>	ora exertantem siluae fluuiique minores
<stat. theb. 9.413>	mirantur: tantus tumido de gurgite surgit,
<stat. theb. 9.414>	spumosum attollens apicem lapsuque sonoro
<stat. theb. 9.415>	pectora caeruleae riuis manantia barbae.
<stat. theb. 9.416>	obuia cognatos gemitus casumque nepotis
<stat. theb. 9.417>	Nympharum docet una patrem monstratque cruentum
<stat. theb. 9.418>	auctorem dextramque premit: stetit arduus alto
<stat. theb. 9.419>	amne, manuque genas et nexa uirentibus uluis
<stat. theb. 9.420>	cornua concutiens sic turbidus ore profundo
<stat. theb. 9.421>	incipit: 'huncne mihi, superum regnator, honorem
<stat. theb. 9.422>	quod totiens hospesque tuis et conscius actis
<stat. theb. 9.423>	(nec memorare timor) falsa nunc improba fronte
<stat. theb. 9.424>	cornua, nunc uetitam currus disiungere Phoeben,
<stat. theb. 9.425>	dotalesque rogos deceptaque fulmina uidi 
<stat. theb. 9.426>	praecipuosque alui natorum? an uilis et illis
<stat. theb. 9.427>	gratia? ad hunc certe repsit Tirynthius amnem,
<stat. theb. 9.428>	hac tibi flagrantem Bromium restinximus unda.
<stat. theb. 9.429>	aspice quas fluuio caedes, quae funera portem
<stat. theb. 9.430>	continuus telis alioque adopertus aceruo.
<stat. theb. 9.431>	omne uadum belli series tenet, omnis anhelat
<stat. theb. 9.432>	unda nefas, subterque animae supraque recentes
<stat. theb. 9.433>	errant et geminas iungunt caligine ripas.
<stat. theb. 9.434>	ille ego clamatus sacris ululatibus amnis,
<stat. theb. 9.435>	qui molles thyrsos Baccheaque cornua puro
<stat. theb. 9.436>	fonte lauare feror, stipatus caedibus artas
<stat. theb. 9.437>	in freta quaero uias; non Strymonos impia tanto
<stat. theb. 9.438>	stagna cruore natant, non spumifer altius Hebrus
<stat. theb. 9.439>	Gradiuo bellante rubet. nec te admonet altrix
<stat. theb. 9.440>	unda tuasque manus, iam pridem oblite parentum
<stat. theb. 9.441>	Liber? an Eous melius pacatur Hydaspes?
<stat. theb. 9.442>	at tu, qui tumidus spoliis et sanguine gaudes
<stat. theb. 9.443>	insontis pueri, non hoc ex amne potentem
<stat. theb. 9.444>	Inachon aut saeuas uictor reuehere Mycenas,
<stat. theb. 9.445>	ni mortalis ego et tibi ductus ab aethere sanguis.'
<stat. theb. 9.446>	sic ait infrendens et sponte furentibus undis
<stat. theb. 9.447>	signa dedit: mittit gelidus montana Cithaeron
<stat. theb. 9.448>	auxilia antiquasque niues et pabula brumae
<stat. theb. 9.449>	ire iubet; frater tacitas Asopos eunti
<stat. theb. 9.450>	conciliat uires et hiulcis flumina uenis
<stat. theb. 9.451>	suggerit. ipse cauae scrutatur uiscera terrae
<stat. theb. 9.452>	stagnaque torpentesque lacus pigrasque paludes
<stat. theb. 9.453>	excutit, atque auidos tollens ad sidera uultus
<stat. theb. 9.454>	umentes nebulas exhaurit et aera siccat.
<stat. theb. 9.455>	iamque super ripas utroque extantior ibat
<stat. theb. 9.456>	aggere, iam medium modo qui superauerat amnem
<stat. theb. 9.457>	Hippomedon, intactus aquis umerosque manusque,
<stat. theb. 9.458>	miratur creuisse uadem seseque minorem.
<stat. theb. 9.459>	hinc atque hinc tumidi fluctus animosaque surgit
<stat. theb. 9.460>	tempestas instar pelagi, cum Pliadas haurit 
<stat. theb. 9.461>	aut nigrum trepidis impingit Oriona nautis.
<stat. theb. 9.462>	non secus aequoreo iactat Teumesius amnis
<stat. theb. 9.463>	Hippomedonta salo, semperque umbone sinistro
<stat. theb. 9.464>	tollitur et clipeum nigrante superuenit aestu
<stat. theb. 9.465>	spumeus adsultans fractaque refunditur unda
<stat. theb. 9.466>	et cumulo maiore redit; nec mole liquenti
<stat. theb. 9.467>	contentus carpit putres seruantia ripas
<stat. theb. 9.468>	arbusta annosasque trabes eiectaque fundo
<stat. theb. 9.469>	saxa rotat. stat pugna impar amnisque uirique,
<stat. theb. 9.470>	indignante deo; nec enim dat terga nec ullis
<stat. theb. 9.471>	frangitur ille minis, uenientesque obuius undas
<stat. theb. 9.472>	intrat et obiecta dispellit flumina parma.
<stat. theb. 9.473>	stat terra fugiente gradus, et poplite tenso
<stat. theb. 9.474>	lubrica saxa tenet, genibusque obnixus et haerens
<stat. theb. 9.475>	subruta fallaci seruat uestigia limo,
<stat. theb. 9.476>	sic etiam increpitans: 'unde haec, Ismene, repente
<stat. theb. 9.477>	ira tibi? quoue has traxisti gurgite uires,
<stat. theb. 9.478>	imbelli famulate deo solumque cruorem
<stat. theb. 9.479>	femineis experte choris, cum Bacchica mugit
<stat. theb. 9.480>	buxus et insanae maculant trieterida matres?'
<stat. theb. 9.481>	dixerat; atque illi sese deus obtulit ultro
<stat. theb. 9.482>	turbidus imbre genas et nube natantis harenae,
<stat. theb. 9.483>	nec saeuit dictis, trunca sed pectora quercu
<stat. theb. 9.484>	ter quater oppositi, quantum ira deusque ualebat,
<stat. theb. 9.485>	impulit adsurgens: tandem uestigia flexit
<stat. theb. 9.486>	excussumque manu tegimen, conuersaque lente
<stat. theb. 9.487>	terga refert. instant undae sequiturque labantem
<stat. theb. 9.488>	amnis ouans; nec non saxis et grandine ferri
<stat. theb. 9.489>	desuper infestant Tyrii geminoque repellunt
<stat. theb. 9.490>	aggere. quid faciat bellis obsessus et undis?
<stat. theb. 9.491>	nec fuga iam misero, nec magnae copia mortis.
<stat. theb. 9.492>	stabat gramineae producta crepidine ripae
<stat. theb. 9.493>	undarum ac terrae dubio, sed amicior undis,
<stat. theb. 9.494>	fraxinus ingentique uadum possederat umbra.
<stat. theb. 9.495>	huius opem (nam qua terras inuaderet?) unca
<stat. theb. 9.496>	arripuit dextra: nec pertulit illa trahentem,
<stat. theb. 9.497>	sed maiore super, quam stabat, pondere uicta
<stat. theb. 9.498>	soluitur et, qua stagna subit radice quibusque
<stat. theb. 9.499>	arentem mordebat humum dimissa, superne
<stat. theb. 9.500>	iniecit sese trepido ripamque, nec ultra
<stat. theb. 9.501>	passa uirum subitae uallauit ponte ruinae.
<stat. theb. 9.502>	huc undae coeunt, et ineluctabile caeno
<stat. theb. 9.503>	uerticibusque cauis sidit crescitque barathrum.
<stat. theb. 9.504>	iamque umeros, iam colla ducis sinuosa uorago
<stat. theb. 9.505>	circumit: hic demum uictus suprema fateri
<stat. theb. 9.506>	exclamat: 'fluuione (pudet!), Mars inclute, merges
<stat. theb. 9.507>	hanc animam, segnesque lacus et stagna subibo
<stat. theb. 9.508>	ceu pecoris custos, subiti torrentis iniquis
<stat. theb. 9.509>	interceptus aquis? adeone occumbere ferro
<stat. theb. 9.510>	non merui?' tandem precibus commota Tonantem
<stat. theb. 9.511>	Iuno subit: 'quonam miseros, sator inclute diuum,
<stat. theb. 9.512>	Inachidas, quonam usque premes? iam Pallas et odit
<stat. theb. 9.513>	Tydea, iam rapto tacuerunt augure Delphi:
<stat. theb. 9.514>	en meus Hippomedon, cui gentis origo Mycenae
<stat. theb. 9.515>	Argolicique lares numenque ante omnia Iuno
<stat. theb. 9.516>	(sic ego fida meis?), pelagi crudelibus ibit
<stat. theb. 9.517>	praeda feris? certe tumulos supremaque uictis
<stat. theb. 9.518>	busta dabas: ubi Cecropiae post proelia flammae,
<stat. theb. 9.519>	Theseos ignis ubi est?' non spernit coniugis aequas
<stat. theb. 9.520>	ille preces, leuiterque oculos ad moenia Cadmi
<stat. theb. 9.521>	rettulit, et uiso sederunt flumina nutu.
<stat. theb. 9.522>	illius exangues umeri et perfossa patescunt
<stat. theb. 9.523>	pectora: ceu uentis alte cum elata resedit
<stat. theb. 9.524>	tempestas, surgunt scopuli quaesitaque nautis
<stat. theb. 9.525>	terra, et ab infestis descendunt aequora saxis.
<stat. theb. 9.526>	quid ripas tenuisse iuuat? premit undique nimbo
<stat. theb. 9.527>	telorum Phoenissa cohors, nec tegmina membris
<stat. theb. 9.528>	ulla, omnisque patet leto; tunc uulnera manant,
<stat. theb. 9.529>	quique sub amne diu stupuit cruor, aere nudo
<stat. theb. 9.530>	soluitur et tenues uenarum laxat hiatus,
<stat. theb. 9.531>	incertique labant undarum e frigore gressus.
<stat. theb. 9.532>	procumbit, Getico qualis procumbit in Haemo
<stat. theb. 9.533>	seu Boreae furiis putri seu robore quercus
<stat. theb. 9.534>	caelo mixta comas, ingentemque aera laxat:
<stat. theb. 9.535>	illam nutantem nemus et mons ipse tremescit
<stat. theb. 9.536>	qua tellure cadat, quas obruat ordine siluas.
<stat. theb. 9.537>	non tamen aut ensem galeamue audacia cuiquam
<stat. theb. 9.538>	tangere; uix credunt oculis ingentiaque horrent
<stat. theb. 9.539>	funera et astrictis accedunt comminus armis.
<stat. theb. 9.540>	tandem adiit Hypseus capulumque in morte tenenti
<stat. theb. 9.541>	extrahit et toruos laxauit casside uultus;
<stat. theb. 9.542>	itque per Aonios alte mucrone corusco
<stat. theb. 9.543>	suspensam ostentans galeam et clamore superbit:
<stat. theb. 9.544>	'hic ferus Hippomedon, hic formidabilis ultor
<stat. theb. 9.545>	Tydeos infandi debellatorque cruenti
<stat. theb. 9.546>	gurgitis!' agnouit longe pressitque dolorem
<stat. theb. 9.547>	magnanimus Capaneus, telumque inmane lacerto
<stat. theb. 9.548>	hortatur librans: 'ades o mihi, dextera, tantum
<stat. theb. 9.549>	tu praesens bellis et ineuitabile numen,
<stat. theb. 9.550>	te uoco, te solam superum contemptor adoro.'
<stat. theb. 9.551>	sic ait, et uoti sese facit ipse potentem.
<stat. theb. 9.552>	it tremibunda abies clipeum per et aerea texta
<stat. theb. 9.553>	loricae tandemque animam sub pectore magno
<stat. theb. 9.554>	deprendit: ruit haud alio quam celsa fragore
<stat. theb. 9.555>	turris, ubi innumeros penitus quassata per ictus
<stat. theb. 9.556>	labitur effractamque aperit uictoribus urbem.
<stat. theb. 9.557>	cui super adsistens, 'non infitiamur honorem
<stat. theb. 9.558>	mortis' ait 'refer huc oculos, ego uulneris auctor;
<stat. theb. 9.559>	laetus abi multumque aliis iactantior umbris!'
<stat. theb. 9.560>	tunc ensem galeamque rapit clipeumque reuellit
<stat. theb. 9.561>	Hypseos; exanimumque tenens super Hippomedonta,
<stat. theb. 9.562>	'accipe' ait 'simul hostiles, dux magne, tuasque
<stat. theb. 9.563>	exuuias, ueniet cineri decus et suus ordo
<stat. theb. 9.564>	manibus; interea iustos dum reddimus ignes,
<stat. theb. 9.565>	hoc ultor Capaneus operit tua membra sepulcro.'
<stat. theb. 9.566>	sic anceps dura belli uice mutua Grais
<stat. theb. 9.567>	Sidoniisque simul nectebat uulnera Mauors:
<stat. theb. 9.568>	hic ferus Hippomedon, illic non segnior Hypseus
<stat. theb. 9.569>	fletur, et alterni praebent solacia luctus.
<stat. theb. 9.570>	tristibus interea somnum turbata figuris
<stat. theb. 9.571>	torua sagittiferi mater Tegeatis ephebi,
<stat. theb. 9.572>	crine dato passim plantisque ex more solutis,
<stat. theb. 9.573>	ante diem gelidas ibat Ladonis ad undas
<stat. theb. 9.574>	purgatura malum fluuio uiuente soporem.
<stat. theb. 9.575>	namque per attonitas curarum pondere noctes
<stat. theb. 9.576>	saepe et delapsas adytis, quas ipsa dicarat,
<stat. theb. 9.577>	exuuias, seque ignotis errare sepulcris
<stat. theb. 9.578>	extorrem nemorum Dryadumque a plebe fugatam,
<stat. theb. 9.579>	saepe nouos nati bello rediisse triumphos,
<stat. theb. 9.580>	armaque et alipedem notum comitesque uidebat,
<stat. theb. 9.581>	numquam ipsum, nunc ex umeris fluxisse pharetras,
<stat. theb. 9.582>	effigiesque suas simulacraque nota cremari.
<stat. theb. 9.583>	praecipuos sed enim illa metus portendere uisa est
<stat. theb. 9.584>	nox miserae totoque erexit pectore matrem.
<stat. theb. 9.585>	nota per Arcadias felici robore siluas
<stat. theb. 9.586>	quercus erat, Triuiae quam desacrauerat ipsa
<stat. theb. 9.587>	electam turba nemorum numenque colendo
<stat. theb. 9.588>	fecerat: hic arcus et fessa reponere tela,
<stat. theb. 9.589>	armaque curua suum et uacuorum terga leonum
<stat. theb. 9.590>	figere et ingentes aequantia cornua siluas.
<stat. theb. 9.591>	uix ramis locus, agrestes adeo omnia cingunt
<stat. theb. 9.592>	exuuiae, et uiridem ferri nitor impedit umbram.
<stat. theb. 9.593>	hanc, ut forte iugis longo defessa redibat
<stat. theb. 9.594>	uenatu, modo rapta ferox Erymanthidos ursae
<stat. theb. 9.595>	ora ferens, multo proscissam uulnere cernit
<stat. theb. 9.596>	deposuisse comam et rorantes sanguine ramos
<stat. theb. 9.597>	expirare solo; quaerenti nympha cruentas
<stat. theb. 9.598>	Maenadas atque hostem dixit saeuisse Lyaeum.
<stat. theb. 9.599>	dum gemit et planctu circumdat pectus inani,
<stat. theb. 9.600>	abrupere oculi noctem maestoque cubili
<stat. theb. 9.601>	exilit et falsos quaerit per lumina fletus.
<stat. theb. 9.602>	ergo ut in amne nefas merso ter crine piauit
<stat. theb. 9.603>	uerbaque sollicitas matrum solantia curas
<stat. theb. 9.604>	addidit, armatae ruit ad delubra Dianae
<stat. theb. 9.605>	rore sub Eoo, notasque ex ordine siluas
<stat. theb. 9.606>	et quercum gauisa uidet. tunc limine diuae
<stat. theb. 9.607>	astitit et tali nequiquam uoce precatur:
<stat. theb. 9.608>	'uirgo potens nemorum, cuius non mollia signa
<stat. theb. 9.609>	militiamque trucem sexum indignata frequento
<stat. theb. 9.610>	more nihil Graio (nec te gens aspera ritu
<stat. theb. 9.611>	Colchis Amazoniaeue magis coluere cateruae):
<stat. theb. 9.612>	si mihi non umquam thiasi ludusue proteruae
<stat. theb. 9.613>	noctis et, inuiso quamuis temerata cubili,
<stat. theb. 9.614>	non tamen aut teretes thyrsos aut mollia gessi
<stat. theb. 9.615>	pensa, sed in tetricis et post conubia lustris,
<stat. theb. 9.616>	sic quoque uenatrix animumque innupta remansi,
<stat. theb. 9.617>	nec mihi secretis culpam occultare sub antris
<stat. theb. 9.618>	cura, sed ostendi prolem posuique trementem
<stat. theb. 9.619>	ante tuos confessa pedes, nec degener ille
<stat. theb. 9.620>	sanguinis inque meos reptauit protinus arcus,
<stat. theb. 9.621>	tela puer lacrimis et prima uoce poposcit:
<stat. theb. 9.622>	hunc mihi (quid trepidae noctes somnusque minantur?),
<stat. theb. 9.623>	hunc, precor, audaci qui nunc ad proelia uoto
<stat. theb. 9.624>	heu nimium tibi fisus abit, da uisere belli
<stat. theb. 9.625>	uictorem, uel, si ampla peto, da uisere tantum!
<stat. theb. 9.625a>	[si non uictorem des uictum cernere saltem!]
<stat. theb. 9.626>	hic sudet tuaque arma ferat. preme dira malorum
<stat. theb. 9.627>	signa; quid in nostris, nemoralis Delia, siluis
<stat. theb. 9.628>	Maenades hostiles Thebanaque numina regnant?
<stat. theb. 9.629>	ei mihi! cur penitus (simque augur cassa futuri!),
<stat. theb. 9.630>	cur penitus magnoque interpretor omine quercum?
<stat. theb. 9.631>	quod si uera sopor miserae praesagia mittit,
<stat. theb. 9.632>	per te maternos, mitis Dictynna, labores
<stat. theb. 9.633>	fraternumque decus, cunctis hunc fige sagittis
<stat. theb. 9.634>	infelicem uterum; miserae sine funera matris
<stat. theb. 9.635>	audiat ille prior!' dixit, fletuque soluto
<stat. theb. 9.636>	aspicit et niueae saxum maduisse Dianae.
<stat. theb. 9.637>	illam diua ferox etiamnum in limine sacro
<stat. theb. 9.638>	expositam et gelidas uerrentem crinibus aras
<stat. theb. 9.639>	linquit, et in mediis frondentem Maenalon astris
<stat. theb. 9.640>	exuperat gressu saltumque ad moenia Cadmi
<stat. theb. 9.641>	destinat, interior caeli qua semita lucet
<stat. theb. 9.642>	dis tantum, et cunctas iuxta uidet ardua terras.
<stat. theb. 9.643>	iamque fere medium Parnasi frondea praeter
<stat. theb. 9.644>	colla tenebat iter, cum fratrem in nube corusca
<stat. theb. 9.645>	aspicit haud solito uisu: remeabat ab armis
<stat. theb. 9.646>	maestus Echioniis, demersi funera lugens
<stat. theb. 9.647>	auguris. inrubit caeli plaga sidere mixto,
<stat. theb. 9.648>	occursuque sacro pariter iubar arsit utrimque,
<stat. theb. 9.649>	et coiere arcus et respondere pharetrae.
<stat. theb. 9.650>	ille prior: 'scio, Labdacias, germana, cohortes
<stat. theb. 9.651>	et nimium fortes ausum petis Arcada pugnas.
<stat. theb. 9.652>	fida rogat genetrix: utinam indulgere precanti
<stat. theb. 9.653>	fata darent! en ipse mei (pudet!) inritus arma
<stat. theb. 9.654>	cultoris frondesque sacras ad inania uidi
<stat. theb. 9.655>	Tartara et in memet uersos descendere uultus;
<stat. theb. 9.656>	nec tenui currus terraeque abrupta coegi,
<stat. theb. 9.657>	saeuus ego inmeritusque coli. lugentia cernis
<stat. theb. 9.658>	antra, soror, mutasque domos: haec sola rependo
<stat. theb. 9.659>	dona pio comiti; nec tu peritura mouere
<stat. theb. 9.660>	auxilia et maestos in uanum perge labores.
<stat. theb. 9.661>	finis adest iuueni, non hoc mutabile fatum,
<stat. theb. 9.662>	nec te de dubiis fraterna oracula fallunt.'
<stat. theb. 9.663>	'sed decus extremum misero,' confusa uicissim
<stat. theb. 9.664>	uirgo refert, 'duraeque licet solacia morti
<stat. theb. 9.665>	quaerere, nec fugiet poenas quicumque nefandam
<stat. theb. 9.666>	insontis pueri scelerarit sanguine dextram
<stat. theb. 9.667>	impius, et nostris fas sit saeuire sagittis.'
<stat. theb. 9.668>	sic effata mouet gressus libandaque fratri
<stat. theb. 9.669>	parcius ora tulit, Thebasque infesta petiuit.
<stat. theb. 9.670>	at pugna ereptis maior crudescit utrimque
<stat. theb. 9.671>	regibus, alternosque ciet uindicta furores.
<stat. theb. 9.672>	Hypseos hinc turmae desolatumque magistro
<stat. theb. 9.673>	agmen, at hinc grauius fremit Hippomedontis adempti
<stat. theb. 9.674>	orba cohors; praebent obnixi corpora ferro,
<stat. theb. 9.675>	idem ardor rabidis externum haurire cruorem
<stat. theb. 9.676>	ac fudisse suum, nec se uestigia mutant:
<stat. theb. 9.677>	stat cuneo defixa acies, hostique cruento
<stat. theb. 9.678>	dant animas et terga negant: cum lapsa per auras
<stat. theb. 9.679>	uertice Dircaei uelox Latonia montis
<stat. theb. 9.680>	astitit; agnoscunt colles notamque tremescit 
<stat. theb. 9.681>	silua deam, saeuis ubi quondam exerta sagittis
<stat. theb. 9.682>	fecundam lasso Nioben consumpserat arcu.
<stat. theb. 9.683>	illum acies inter coepta iam caede superbum
<stat. theb. 9.684>	nescius armorum et primas tunc passus habenas
<stat. theb. 9.685>	uenator raptabat equus, quem discolor ambit
<stat. theb. 9.686>	tigris et auratis aduerberat unguibus armos.
<stat. theb. 9.687>	colla sedent nodis, et castigata iubarum
<stat. theb. 9.688>	libertas, nemorisque notae sub pectore primo
<stat. theb. 9.689>	iactantur niueo lunata monilia dente.
<stat. theb. 9.690>	ipse bis Oebalio saturatam murice pallam
<stat. theb. 9.691>	lucentesque auro tunicas (hoc neuerat unum
<stat. theb. 9.692>	mater opus) tenui collectus in ilia uinclo,
<stat. theb. 9.693>	cornipedis laeuo clipeum demiserat armo,
<stat. theb. 9.694>	ense grauis nimio: tereti iuuat aurea morsu
<stat. theb. 9.695>	fibula pendentis circum latera aspera cinctus,
<stat. theb. 9.696>	uaginaeque sonum tremulumque audire pharetrae
<stat. theb. 9.697>	murmur et a cono missas in terga catenas;
<stat. theb. 9.698>	interdum cristas hilaris iactare comantes
<stat. theb. 9.699>	et pictum gemmis galeae iubar. ast ubi pugna
<stat. theb. 9.700>	cassis anhela calet, resoluto uertice nudus
<stat. theb. 9.701>	exoritur: tunc dulce comae radiisque trementes
<stat. theb. 9.702>	dulce nitent uisus et, quas dolet ipse morari,
<stat. theb. 9.703>	nondum mutatae rosea lanugine malae.
<stat. theb. 9.704>	nec formae sibi laude placet multumque seueris
<stat. theb. 9.705>	asperat ora minis, sed frontis seruat honorem
<stat. theb. 9.706>	ira decens. dat sponte locum Thebana iuuentus,
<stat. theb. 9.707>	natorum memores, intentaque tela retorquent;
<stat. theb. 9.708>	sed premit et saeuas miserantibus ingerit hastas.
<stat. theb. 9.709>	illum et Sidoniae iuga per Teumesia Nymphae
<stat. theb. 9.710>	bellantem atque ipso sudore et puluere gratum
<stat. theb. 9.711>	laudant, et tacito ducunt suspiria uoto.
<stat. theb. 9.712>	talia cernenti mitis subit alta Dianae
<stat. theb. 9.713>	corda dolor, fletuque genas uiolata, 'quod,' inquit
<stat. theb. 9.714>	'nunc tibi, quod leti quaeram dea fida propinqui
<stat. theb. 9.715>	effugium? haecne ultro properasti in proelia, saeue
<stat. theb. 9.716>	ac miserande puer? cruda heu festinaque uirtus
<stat. theb. 9.717>	suasit et hortatrix animosi gloria leti!
<stat. theb. 9.718>	scilicet angustum iamdudum urguentibus annis
<stat. theb. 9.719>	Maenalium tibi, parue, nemus, perque antra ferarum
<stat. theb. 9.720>	uix tutae sine matre uiae, siluestria cuius
<stat. theb. 9.721>	nondum tela procax arcumque implere ualebas.
<stat. theb. 9.722>	et nunc illa meas ingentem plangit ad aras
<stat. theb. 9.723>	inuidiam surdasque fores et limina lassat:
<stat. theb. 9.724>	tu dulces lituos ululataque proelia gaudes
<stat. theb. 9.725>	felix et miserae tantum moriture parenti.'
<stat. theb. 9.726>	ne tamen extremo frustra morientis honori
<stat. theb. 9.727>	adfuerit, uenit in medios caligine fulua
<stat. theb. 9.728>	saepta globos, primumque leues furata sagittas
<stat. theb. 9.729>	audacis tergo pueri caelestibus implet
<stat. theb. 9.730>	goryton telis, quorum sine sanguine nullum 
<stat. theb. 9.731>	decidit; ambrosio tunc spargit membra liquore,
<stat. theb. 9.732>	spargit equum, ne quo uioletur uulnere corpus
<stat. theb. 9.733>	ante necem, cantusque sacros et conscia miscet
<stat. theb. 9.734>	murmura, secretis quae Colchidas ipsa sub antris
<stat. theb. 9.735>	nocte docet monstratque feras quaerentibus herbas.
<stat. theb. 9.736>	tunc uero exerto circumuolat igneus arcu
<stat. theb. 9.737>	nec se mente regit, patriae matrisque suique
<stat. theb. 9.738>	inmemor, et nimium caelestibus utitur armis:
<stat. theb. 9.739>	ut leo, cui paruo mater Gaetula cruentos
<stat. theb. 9.740>	suggerit ipsa cibos, cum primum crescere sensit
<stat. theb. 9.741>	colla iubis toruusque nouos respexit ad ungues,
<stat. theb. 9.742>	indignatur ali, tandemque effusus apertos
<stat. theb. 9.743>	liber amat campos et nescit in antra reuerti.
<stat. theb. 9.744>	quos, age, Parrhasio sternis, puer improbe, cornu?
<stat. theb. 9.745>	prima Tanagraeum turbauit harundo Coroebum
<stat. theb. 9.746>	extremo galeae primoque in margine parmae
<stat. theb. 9.747>	angusta transmissa uia: stat faucibus unda
<stat. theb. 9.748>	sanguinis, et sacri facies rubet igne ueneni.
<stat. theb. 9.749>	saeuius Eurytion, cui luminis orbe sinistro
<stat. theb. 9.750>	callida tergeminis acies se condidit uncis.
<stat. theb. 9.751>	ille trahens oculo plenam labente sagittam
<stat. theb. 9.752>	ibat in auctorem: sed diuum fortia quid non
<stat. theb. 9.753>	tela queant? alio geminatum lumine uulnus
<stat. theb. 9.754>	expleuit tenebras; sequitur tamen improbus hostem,
<stat. theb. 9.755>	qua meminit, fusum donec prolapsus in Idan
<stat. theb. 9.756>	decidit: hic saeui miser inter funera belli
<stat. theb. 9.757>	palpitat et mortem sociosque hostesque precatur.
<stat. theb. 9.758>	addit Abantiadas, insignem crinibus Argum
<stat. theb. 9.759>	et male dilectum miserae Cydona sorori.
<stat. theb. 9.760>	[illi perfossum telo patefecerat inguen]
<stat. theb. 9.760a>	. . .
<stat. theb. 9.761>	huic geminum obliqua traiecit harundine tempus,
<stat. theb. 9.762>	exilit hac ferrum, uelox hac penna remansit;
<stat. theb. 9.763>	fluxit utrimque cruor. nulli tela aspera mortis
<stat. theb. 9.764>	dant ueniam, non forma Lamum, non infula Lygdum,
<stat. theb. 9.765>	non pubescentes texerunt Aeolon anni:
<stat. theb. 9.766>	figitur ora Lamus, flet saucius inguina Lygdus,
<stat. theb. 9.767>	perfossus telo niueam gemis, Aeole, frontem.
<stat. theb. 9.768>	te praeceps Euboea tulit, te candida Thisbe
<stat. theb. 9.769>	miserat, hunc uirides non excipietis ~Amyclae.
<stat. theb. 9.770>	numquam cassa manus, nullum sine numine fugit
<stat. theb. 9.771>	missile, nec requies dextrae, sonitumque priori
<stat. theb. 9.772>	iungit harundo sequens. unum quis crederet arcum
<stat. theb. 9.773>	aut unam saeuire manum? modo derigit ictus,
<stat. theb. 9.774>	nunc latere alterno dubius conamina mutat,
<stat. theb. 9.775>	nunc fugit instantes et solo respicit arcu.
<stat. theb. 9.776>	et iam mirantes indignantesque coibant
<stat. theb. 9.777>	Labdacidae, primusque Iouis de sanguine claro
<stat. theb. 9.778>	Amphion ignarus adhuc, quae funera campis
<stat. theb. 9.779>	ille daret: 'quonam usque moram lucrabere fati,
<stat. theb. 9.780>	o multum meritos puer orbature parentes?
<stat. theb. 9.781>	quin etiam menti tumor atque audacia gliscit,
<stat. theb. 9.782>	congressus dum nemo tuos pugnamque minorem
<stat. theb. 9.783>	dignatur bellis, iramque relinqueris infra.
<stat. theb. 9.784>	i, repete Arcadiam mixtusque aequalibus illic,
<stat. theb. 9.785>	dum ferus hic uero desaeuit puluere Mauors,
<stat. theb. 9.786>	proelia lude domi: quodsi te maesta sepulcri
<stat. theb. 9.787>	fama mouet, dabimus leto moriare uirorum!'
<stat. theb. 9.788>	iamdudum hunc contra stimulis grauioribus ardet
<stat. theb. 9.789>	trux Atalantiades; necdum ille quierat, et infit:
<stat. theb. 9.790>	'sera etiam in Thebas, quarum hic exercitus, arma
<stat. theb. 9.791>	profero; quisnam adeo puer, ut bellare recuset
<stat. theb. 9.792>	talibus? Arcadiae stirpem et fera semina gentis,
<stat. theb. 9.793>	non Thebana uides: non me sub nocte silenti
<stat. theb. 9.794>	Thyias Echionio genetrix famulata Lyaeo
<stat. theb. 9.795>	edidit, haud umquam deformes uertice mitras
<stat. theb. 9.796>	induimus turpemque manu iactauimus hastam.
<stat. theb. 9.797>	protinus astrictos didici reptare per amnes
<stat. theb. 9.798>	horrendasque domos magnarum intrare ferarum
<stat. theb. 9.799>	et++quid plura loquar? ferrum mea semper et arcus
<stat. theb. 9.800>	mater habet, uestri feriunt caua tympana patres.'
<stat. theb. 9.801>	non tulit Amphion uultumque et in ora loquentis
<stat. theb. 9.802>	telum inmane rotat; sed ferri lumine diro
<stat. theb. 9.803>	turbatus sonipes sese dominumque retorsit
<stat. theb. 9.804>	in latus atque auidam transmisit deuius hastam.
<stat. theb. 9.805>	acrior hoc iuuenem stricto mucrone petebat
<stat. theb. 9.806>	Amphion, cum se medio Latonia campo
<stat. theb. 9.807>	iecit et ante oculos omni stetit obuia uultu.
<stat. theb. 9.808>	haerebat iuueni deuinctus amore pudico
<stat. theb. 9.809>	Maenalius Dorceus, cui bella suumque timorem
<stat. theb. 9.810>	mater et audaces pueri mandauerat annos.
<stat. theb. 9.811>	huius tum uultu dea dissimulata profatur:
<stat. theb. 9.812>	'hactenus Ogygias satis infestasse cateruas,
<stat. theb. 9.813>	Parthenopaee, satis; miserae iam parce parenti,
<stat. theb. 9.814>	parce deis, quicumque fauent.' nec territus ille:
<stat. theb. 9.815>	'hunc sine me (non plura petam), fidissime Dorceu,
<stat. theb. 9.816>	sternere humi, qui tela meis gerit aemula telis
<stat. theb. 9.817>	et similes cultus et frena sonantia iactat.
<stat. theb. 9.818>	frena regam, cultus Triuiae pendebitis alto
<stat. theb. 9.819>	limine, captiuis matrem donabo pharetris.'
<stat. theb. 9.820>	audiit et mixto risit Latonia fletu.
<stat. theb. 9.821>	uiderat hanc caeli iamdudum in parte remota
<stat. theb. 9.822>	Gradiuum complexa Venus, dumque anxia Thebas
<stat. theb. 9.823>	commemorat Cadmumque uiro caraeque nepotes
<stat. theb. 9.824>	Harmoniae, pressum tacito sub corde dolorem
<stat. theb. 9.825>	tempestiua mouet: 'nonne hanc, Gradiue, proteruam
<stat. theb. 9.826>	uirginitate uides mediam se ferre uirorum
<stat. theb. 9.827>	coetibus, utque acies audax et Martia signa
<stat. theb. 9.828>	temperet? en etiam donat praebetque necandos
<stat. theb. 9.829>	tot nostra de gente uiros. huic tradita uirtus,
<stat. theb. 9.830>	huic furor? agrestes superest tibi figere dammas.'
<stat. theb. 9.831>	desiluit iustis commotus in arma querelis
<stat. theb. 9.832>	Bellipotens, cui sola uagum per ina ruenti
<stat. theb. 9.833>	Ira comes, reliqui sudant ad bella Furores.
<stat. theb. 9.834>	nec mora, cum maestam monitu Letoida duro
<stat. theb. 9.835>	increpat adsistens: 'non haec tibi proelia diuum
<stat. theb. 9.836>	dat pater; armiferum ni protinus improba campum
<stat. theb. 9.837>	deseris, huic aequam nosces nec Pallada dextrae.'
<stat. theb. 9.838>	quid faciat contra? premit hinc Mauortia cuspis,
<stat. theb. 9.839>	hinc plenae tibi, parue, colus, Iouis inde seueri
<stat. theb. 9.840>	uultus: abit solo post haec euicta pudore.
<stat. theb. 9.841>	at pater Ogygias Mauors circumspicit alas
<stat. theb. 9.842>	horrendumque Dryanta mouet, cui sanguinis auctor
<stat. theb. 9.843>	turbidus Orion, comitesque odisse Dianae
<stat. theb. 9.844>	(inde furit) patrium. hic turbatos arripit ense
<stat. theb. 9.845>	Arcadas exarmatque ducem; cadit agmine longo
<stat. theb. 9.846>	Cyllenes populus Tegeesque habitator opacae
<stat. theb. 9.847>	Aepytiique duces Telphusiacaeque phalanges.
<stat. theb. 9.848>	ipsum autem et lassa fidit prosternere dextra,
<stat. theb. 9.849>	nec seruat uires: etenim huc iam fessus et illuc
<stat. theb. 9.850>	mutabat turmas; urguent praesagia mille
<stat. theb. 9.851>	funeris, et nigrae praecedunt nubila mortis.
<stat. theb. 9.852>	iamque miser raros comites uerumque uidebat
<stat. theb. 9.853>	Dorcea, iam uires paulatim abscedere sensit,
<stat. theb. 9.854>	sentit et exhaustas umero leuiore pharetras;
<stat. theb. 9.855>	iam minus atque minus fert ira, puerque uidetur
<stat. theb. 9.856>	et sibi, cum torua clipei metuendus obarsit
<stat. theb. 9.857>	luce Dryas: tremor ora repens ac uiscera torsit
<stat. theb. 9.858>	Arcados; utque feri uectorem fulminis albus
<stat. theb. 9.859>	cum supra respexit olor, cupit hiscere ripam
<stat. theb. 9.860>	Strymonos et trepidas in pectora contrahit alas:
<stat. theb. 9.861>	sic iuuenem saeui conspecta mole Dryantis
<stat. theb. 9.862>	iam non ira subit, sed leti nuntius horror.
<stat. theb. 9.863>	arma tamen, frustra superos Triuiamque precatus,
<stat. theb. 9.864>	molitur pallens et surdos expedit arcus.
<stat. theb. 9.865>	iamque instat telis dextramque obliquus in ulnam
<stat. theb. 9.866>	cornua contingit mucrone et pectora neruo,
<stat. theb. 9.867>	cum ducis Aonii magno cita turbine cuspis
<stat. theb. 9.868>	fertur in aduersum neruique obliqua sonori
<stat. theb. 9.869>	uincla secat: pereunt ictus, manibusque remissis
<stat. theb. 9.870>	uana supinato ceciderunt spicula cornu.
<stat. theb. 9.871>	tunc miser et frenos turbatus et arma remisit,
<stat. theb. 9.872>	uulneris impatiens umeri quod tegmine dextri
<stat. theb. 9.873>	intrarat facilemque cutem; subit altera cuspis
<stat. theb. 9.874>	cornipedisque fugam succiso poplite sistit.
<stat. theb. 9.875>	tum cadit ipse Dryas (mirum!) nec uulneris umquam
<stat. theb. 9.876>	conscius: olim auctor teli causaeque patebant.
<stat. theb. 9.877>	at puer infusus sociis in deuia campi
<stat. theb. 9.878>	tollitur (heu simplex aetas!) moriensque iacentem
<stat. theb. 9.879>	flebat equum; cecidit laxata casside uultus,
<stat. theb. 9.880>	aegraque per trepidos expirat gratia uisus,
<stat. theb. 9.881>	et prensis concussa comis ter colla quaterque
<stat. theb. 9.882>	stare negant, ipsisque nefas lacrimabile Thebis,
<stat. theb. 9.883>	ibat purpureus niueo de pectore sanguis.
<stat. theb. 9.884>	tandem haec singultu uerba incidente profatur:
<stat. theb. 9.885>	'labimur, i, miseram, Dorceu, solare parentem.
<stat. theb. 9.886>	illa quidem, si uera ferunt praesagia curae,
<stat. theb. 9.887>	aut somno iam triste nefas aut omine uidit.
<stat. theb. 9.888>	tu tamen arte pia trepidam suspende diuque
<stat. theb. 9.889>	decipito; neu tu subitus neue arma tenenti
<stat. theb. 9.890>	ueneris, et tandem, cum iam cogere fateri,
<stat. theb. 9.891>	dic: "merui, genetrix, poenas; inuita capesse:
<stat. theb. 9.892>	arma puer rapui, nec te retinente quieui,
<stat. theb. 9.893>	nec tibi sollicitae saltem inter bella peperci.
<stat. theb. 9.894>	uiue igitur potiusque animis irascere nostris
<stat. theb. 9.895>	et iam pone metus. frustra de colle Lycaei
<stat. theb. 9.896>	anxia prospectas, si quis per nubila longe
<stat. theb. 9.897>	aut sonus aut nostro sublatus ab agmine puluis:
<stat. theb. 9.898>	frigidus et nuda iaceo tellure, nec usquam
<stat. theb. 9.899>	tu prope, quae uultus efflantiaque ora teneres.
<stat. theb. 9.900>	hunc tamen, orba parens, crinem,"' dextraque secandum
<stat. theb. 9.901>	praebuit, '"hunc toto capies pro corpore crinem,
<stat. theb. 9.902>	comere quem frustra me dedignante solebas.
<stat. theb. 9.903>	huic dabis exequias, atque inter iusta memento
<stat. theb. 9.904>	ne quis inexpertis hebetet mea tela lacertis
<stat. theb. 9.905>	dilectosque canes ullis agat amplius antris.
<stat. theb. 9.906>	haec autem primis arma infelicia castris
<stat. theb. 9.907>	ure, uel ingratae crimen suspende Dianae."'

<stat. theb. 10.1>	Obruit Hesperia Phoebum nox umida porta,
<stat. theb. 10.2>	imperiis properata Iouis; nec castra Pelasgum
<stat. theb. 10.3>	aut Tyrias miseratus opes, sed triste tot extra
<stat. theb. 10.4>	agmina et inmeritas ferro decrescere gentes.
<stat. theb. 10.5>	panditur inmenso deformis sanguine campus:
<stat. theb. 10.6>	illic arma et equos, ibant quibus ante superbi,
<stat. theb. 10.7>	funeraque orba rogis neglectaque membra relinquunt.
<stat. theb. 10.8>	tunc inhonora cohors laceris insignibus aegras
<stat. theb. 10.9>	secernunt acies, portaeque, ineuntibus arma
<stat. theb. 10.10>	angustae populis, latae cepere reuersos.
<stat. theb. 10.11>	par utrimque dolor; sed dant solacia Thebis
<stat. theb. 10.12>	quattuor errantes Danaum sine praeside turmae:
<stat. theb. 10.13>	ceu mare per tumidum uiduae moderantibus alni,
<stat. theb. 10.14>	quas deus et casus tempestatesque gubernant.
<stat. theb. 10.15>	inde animus Tyriis non iam sua castra, sed ultro
<stat. theb. 10.16>	hostilem seruare fugam, ne forte Mycenas,
<stat. theb. 10.17>	contenti rediisse, petant: dat tessera signum
<stat. theb. 10.18>	excubiis, positaeque uices; dux noctis opertae
<stat. theb. 10.19>	sorte Meges ultroque Lycus. iamque ordine iusso
<stat. theb. 10.20>	arma, dapes ignemque ferunt; rex firmat euntes:
<stat. theb. 10.21>	'uictores Danaum (neque enim lux crastina longe,
<stat. theb. 10.22>	nec quae pro timidis intercessere tenebrae
<stat. theb. 10.23>	semper erunt), augete animos et digna secundis
<stat. theb. 10.24>	pectora ferte deis. iacet omnis gloria Lernae
<stat. theb. 10.25>	praecipuaeque manus: subiit ultricia Tydeus
<stat. theb. 10.26>	Tartara, Mors subitam integri stupet auguris umbram,
<stat. theb. 10.27>	Ismenos raptis tumet Hippomedontis opimis,
<stat. theb. 10.28>	Arcada belligeris pudet adnumerare tropaeis.
<stat. theb. 10.29>	in manibus merces, nusquam capita ardua belli
<stat. theb. 10.30>	monstrataeque ducum septena per agmina cristae;
<stat. theb. 10.31>	scilicet Adrasti senium fraterque iuuenta
<stat. theb. 10.32>	peior et insanis Capaneus metuendus in armis.
<stat. theb. 10.33>	ite age et obsessis uigilem circumdate flammam!
<stat. theb. 10.34>	nulli ex hoste metus: praedam adseruatis opesque
<stat. theb. 10.35>	iam uestras.' sic ille truces hortatibus implet
<stat. theb. 10.36>	Labdacidas, iuuat exhaustos iterare labores:
<stat. theb. 10.37>	sicut erant (puluis sudorque cruorque per artus
<stat. theb. 10.38>	mixtus adhuc) uertere gradum; uix obuia passi
<stat. theb. 10.39>	conloquia, amplexus etiam dextrasque suorum
<stat. theb. 10.40>	excussere umeris. tunc frontem auersaque terga
<stat. theb. 10.41>	partiti laterumque sinus, uallum undique cingunt
<stat. theb. 10.42>	ignibus infestis. rabidi sic agmine multo
<stat. theb. 10.43>	sub noctem coiere lupi, quos omnibus agris
<stat. theb. 10.44>	nil non ausa fames longo tenuauit hiatu:
<stat. theb. 10.45>	iam stabula ipsa premunt, torquet spes inrita fauces
<stat. theb. 10.46>	balatusque tremens pinguesque ab ouilibus aurae;
<stat. theb. 10.47>	quod superest, duris adfrangunt postibus ungues
<stat. theb. 10.48>	pectoraque, et siccos minuunt in limine dentes.
<stat. theb. 10.49>	at procul Argolici supplex in margine templi
<stat. theb. 10.50>	coetus et ad patrias fusae Pelopeides aras
<stat. theb. 10.51>	sceptriferae Iunonis opem reditumque suorum
<stat. theb. 10.52>	exposcunt, pictasque fores et frigida uultu
<stat. theb. 10.53>	saxa terunt paruosque docent procumbere natos.
<stat. theb. 10.54>	condiderant iam uota diem; nox addita curas
<stat. theb. 10.55>	iungit, et ingestis uigilant altaria flammis.
<stat. theb. 10.56>	peplum etiam dono, cuius mirabile textum
<stat. theb. 10.57>	nulla manu sterilis nec dissociata marito
<stat. theb. 10.58>	uersarat, calathis castae uelamina diuae
<stat. theb. 10.59>	haud spernenda ferunt, uariis ubi plurima floret
<stat. theb. 10.60>	purpura picta modis mixtoque incenditur auro.
<stat. theb. 10.61>	ipsa illic magni thalamo desponsa Tonantis,
<stat. theb. 10.62>	expers conubii et timide positura sororem,
<stat. theb. 10.63>	lumine demisso pueri Iouis oscula libat
<stat. theb. 10.64>	simplex et nondum furtis offensa mariti.
<stat. theb. 10.65>	hoc tunc Argolicae sanctum uelamine matres
<stat. theb. 10.66>	induerant ebur, et lacrimis questuque rogabant:
<stat. theb. 10.67>	'aspice sacrilegas Cadmeae paelicis arces,
<stat. theb. 10.68>	siderei regina poli, tumulumque rebellem
<stat. theb. 10.69>	disice et in Thebas aliud (potes) excute fulmen.'
<stat. theb. 10.70>	quid faciat? scit Fata suis contraria Grais
<stat. theb. 10.71>	auersumque Iouem, sed nec periisse precatus
<stat. theb. 10.72>	tantaque dona uelit; tempus tamen obuia magni
<stat. theb. 10.73>	fors dedit auxilii. uidet alto ex aethere clausa
<stat. theb. 10.74>	moenia et insomni uallum statione teneri:
<stat. theb. 10.75>	horruit irarum stimulis motaque uerendum
<stat. theb. 10.76>	turbauit diadema coma: non saeuius arsit
<stat. theb. 10.77>	Herculeae cum matris onus geminosque Tonantis
<stat. theb. 10.78>	secubitus uacuis indignaretur in astris.
<stat. theb. 10.79>	ergo intempesta somni dulcedine captos
<stat. theb. 10.80>	destinat Aonios leto praebere, suamque
<stat. theb. 10.81>	orbibus accingi solitis iubet Irin et omne
<stat. theb. 10.82>	mandat opus. paret iussis dea clara polumque
<stat. theb. 10.83>	linquit et in terras longo suspenditur arcu.
<stat. theb. 10.84>	stat super occiduae nebulosa cubilia Noctis
<stat. theb. 10.85>	Aethiopasque alios, nulli penetrabilis astro,
<stat. theb. 10.86>	lucus iners, subterque cauis graue rupibus antrum
<stat. theb. 10.87>	it uacuum in montem, qua desidis atria Somni
<stat. theb. 10.88>	securumque larem segnis Natura locauit.
<stat. theb. 10.89>	limen opaca Quies et pigra Obliuio seruant
<stat. theb. 10.90>	et numquam uigili torpens Ignauia uultu.
<stat. theb. 10.91>	Otia uestibulo pressisque Silentia pennis
<stat. theb. 10.92>	muta sedent abiguntque truces a culmine uentos
<stat. theb. 10.93>	et ramos errare uetant et murmura demunt
<stat. theb. 10.94>	alitibus. non hic pelagi, licet omnia clament
<stat. theb. 10.95>	litora, non ullus caeli fragor; ipse profundis
<stat. theb. 10.96>	uallibus effugiens speluncae proximus amnis
<stat. theb. 10.97>	saxa inter scopulosque tacet: nigrantia circum
<stat. theb. 10.98>	armenta omne solo recubat pecus, et noua marcent
<stat. theb. 10.99>	germina, terrarumque inclinat spiritus herbas.
<stat. theb. 10.100>	mille intus simulacra dei caelauerat ardens
<stat. theb. 10.101>	Mulciber: hic haeret lateri redimita Voluptas,
<stat. theb. 10.102>	hic comes in requiem uergens Labor, est ubi Baccho,
<stat. theb. 10.103>	est ubi Martigenae socium puluinar Amori
<stat. theb. 10.104>	obtinet. interius tecti in penetralibus altis
<stat. theb. 10.105>	et cum Morte iacet, nullique ea tristis imago
<stat. theb. 10.106>	cernitur. hae species. ipse autem umentia subter
<stat. theb. 10.107>	antra soporifero stipatos flore tapetas
<stat. theb. 10.108>	incubat; exhalant uestes et corpore pigro
<stat. theb. 10.109>	strata calent, supraque torum niger efflat anhelo
<stat. theb. 10.110>	ore uapor; manus haec fusos a tempore laeuo
<stat. theb. 10.111>	sustentat crines, haec cornu oblita remisit.
<stat. theb. 10.112>	adsunt innumero circum uaga Somnia uultu,
<stat. theb. 10.113>	uera simul falsis permixtaque ~flumina flammis~
<stat. theb. 10.114>	Noctis opaca cohors, trabibusque ac postibus haerent,
<stat. theb. 10.115>	aut tellure iacent. tenuis, qui circuit aulam,
<stat. theb. 10.116>	inualidusque nitor, primosque hortantia somnos
<stat. theb. 10.117>	languida succiduis expirant lumina flammis.
<stat. theb. 10.118>	huc se caeruleo librauit ab aethere uirgo
<stat. theb. 10.119>	discolor: effulgent siluae, tenebrosaque tempe
<stat. theb. 10.120>	arrisere deae, et zonis lucentibus icta
<stat. theb. 10.121>	euigilat domus; ipse autem nec lampade clara
<stat. theb. 10.122>	nec sonitu nec uoce deae perculsus eodem
<stat. theb. 10.123>	more iacet, donec radios Thaumantias omnes
<stat. theb. 10.124>	impulit inque oculos penitus descendit inertes.
<stat. theb. 10.125>	tunc sic orsa loqui nimborum fulua creatrix:
<stat. theb. 10.126>	'Sidonios te Iuno duces, mitissime diuum
<stat. theb. 10.127>	Somne, iubet populumque trucis defigere Cadmi,
<stat. theb. 10.128>	qui nunc euentu belli tumefactus Achaeum
<stat. theb. 10.129>	peruigil adseruat uallum et tua iura recusat.
<stat. theb. 10.130>	da precibus tantis; rara est hoc posse facultas
<stat. theb. 10.131>	placatumque Iouem dextra Iunone mereri.'
<stat. theb. 10.132>	dixit, et increpitans languentia pectora dextra,
<stat. theb. 10.133>	ne pereant uoces, iterumque iterumque monebat.
<stat. theb. 10.134>	ille deae iussis uultu, quo nutat, eodem
<stat. theb. 10.135>	adnuit; excedit grauior nigrantibus antris 
<stat. theb. 10.136>	Iris et obtusum multo iubar excitat imbri.
<stat. theb. 10.137>	ipse quoque et uolucrem gressum et uentosa citauit
<stat. theb. 10.138>	tempora, et obscuri sinuatam frigore caeli
<stat. theb. 10.139>	impleuit chlamydem, tacitoque per aethera cursu
<stat. theb. 10.140>	fertur et Aoniis longe grauis inminet aruis.
<stat. theb. 10.141>	illius aura solo uolucres pecudesque ferasque
<stat. theb. 10.142>	explicat, et penitus, quemcumque superuolat orbem,
<stat. theb. 10.143>	languida de scopulis sidunt freta, pigrius haerent
<stat. theb. 10.144>	nubila, demittunt extrema cacumina siluae,
<stat. theb. 10.145>	pluraque laxato ceciderunt sidera caelo.
<stat. theb. 10.146>	primus adesse deum subita caligine sensit
<stat. theb. 10.147>	campus, et innumerae uoces fremitusque uirorum
<stat. theb. 10.148>	summisere sonum; cum uero umentibus alis
<stat. theb. 10.149>	incubuit piceaque haud umquam densior umbra
<stat. theb. 10.150>	castra subit, errare oculi resolutaque colla,
<stat. theb. 10.151>	et medio adfatu uerba imperfecta relinqui.
<stat. theb. 10.152>	mox et fulgentes clipeos et saeua remittunt
<stat. theb. 10.153>	pila manu, lassique cadunt in pectora uultus.
<stat. theb. 10.154>	et iam cuncta silent: ipsi iam stare recusant
<stat. theb. 10.155>	cornipedes, ipsos subitus cinis abstulit ignes.
<stat. theb. 10.156>	at non et trepidis eadem Sopor otia Grais
<stat. theb. 10.157>	suadet, et adiunctis arcet sua nubila castris
<stat. theb. 10.158>	noctiuagi uis blanda dei: stant undique in armis
<stat. theb. 10.159>	foedam indignantes noctem uigilesque superbos.
<stat. theb. 10.160>	ecce repens superis animum lymphantibus horror
<stat. theb. 10.161>	Thiodamanta subit formidandoque tumultu
<stat. theb. 10.162>	pandere fata iubet, siue hanc Saturnia mentem,
<stat. theb. 10.163>	siue nouum comitem bonus instigabat Apollo.
<stat. theb. 10.164>	prosilit in medios, uisu audituque tremendus
<stat. theb. 10.165>	impatiensque dei, fragili quem mente receptum
<stat. theb. 10.166>	non capit: exundant stimuli, nudusque per ora
<stat. theb. 10.167>	stat furor, et trepidas incerto sanguine tendit
<stat. theb. 10.168>	exhauritque genas; acies huc errat et illuc,
<stat. theb. 10.169>	sertaque mixta comis sparsa ceruice flagellat.
<stat. theb. 10.170>	sic Phryga terrificis genetrix Idaea cruentum
<stat. theb. 10.171>	elicit ex adytis consumptaque bracchia ferro
<stat. theb. 10.172>	scire uetat; quatit ille sacras in pectora pinus
<stat. theb. 10.173>	sanguineosque rotat crines et uulnera cursu
<stat. theb. 10.174>	exanimat: pauet omnis ager, respersaque cultrix
<stat. theb. 10.175>	arbor, et attoniti currum erexere leones.
<stat. theb. 10.176>	uentum ad consilii penetrale domumque uerendam
<stat. theb. 10.177>	signorum, magnis ubi dudum cladibus aeger,
<stat. theb. 10.178>	rerum extrema mouens, frustra consultat Adrastus.
<stat. theb. 10.179>	stant circum subiti proceres, ut quisque perempto
<stat. theb. 10.180>	proximus, et magnis loca desolata tuentur
<stat. theb. 10.181>	regibus, haud laeti seque huc creuisse dolentes.
<stat. theb. 10.182>	non secus amisso medium cum praeside puppis
<stat. theb. 10.183>	fregit iter, subit ad uidui moderamina claui
<stat. theb. 10.184>	aut laterum custos aut quem penes obuia ponto
<stat. theb. 10.185>	prora fuit: stupet ipsa ratis tardeque sequuntur
<stat. theb. 10.186>	arma, nec accedit domino tutela minori.
<stat. theb. 10.187>	ergo alacer trepidos sic erigit augur Achiuos:
<stat. theb. 10.188>	'magna deum mandata, duces, monitusque uerendos
<stat. theb. 10.189>	aduehimus: non hae nostro de pectore uoces:
<stat. theb. 10.190>	ille canit, cui me famulari et sumere uittas
<stat. theb. 10.191>	uestra fides, ipso non discordante, subegit.
<stat. theb. 10.192>	nox fecunda operum pulchraeque accommoda fraudi
<stat. theb. 10.193>	panditur augurio diuum; uocat obuia Virtus,
<stat. theb. 10.194>	et poscit Fortuna manus. stupet obruta somno
<stat. theb. 10.195>	Aonidum legio: tempus nunc funera regum
<stat. theb. 10.196>	ulcisci miserumque diem; rapite arma morasque
<stat. theb. 10.197>	frangite portarum: sociis hoc subdere flammas,
<stat. theb. 10.198>	hoc tumulare suos. equidem haec et Marte diurno,
<stat. theb. 10.199>	dum res infractae pulsique in terga redimus,
<stat. theb. 10.200>	(per tripodas iuro et rapti noua fata magistri)
<stat. theb. 10.201>	uidi, et me uolucres circum plausere secundae.
<stat. theb. 10.202>	sed nunc certa fides. modo me sub nocte silenti
<stat. theb. 10.203>	ipse, ipse adsurgens iterum tellure soluta,
<stat. theb. 10.204>	qualis erat (solos infecerat umbra iugales),
<stat. theb. 10.205>	Amphiaraus adit: non uanae monstra quietis,
<stat. theb. 10.206>	nec somno comperta loquor. "tune," inquit, "inertes
<stat. theb. 10.207>	Inachidas (redde haec Parnasia serta meosque
<stat. theb. 10.208>	redde deos) tantam patiere amittere noctem,
<stat. theb. 10.209>	degener? haec egomet caeli secreta uagosque
<stat. theb. 10.210>	edocui lapsus? uade heia, ulciscere ferro
<stat. theb. 10.211>	nos saltem!" dixit, meque haec ad limina uisus
<stat. theb. 10.212>	cuspide sublata totoque impellere curru.
<stat. theb. 10.213>	quare agite, utendum superis; non comminus hostes
<stat. theb. 10.214>	sternendi: bellum iacet, et saeuire potestas.
<stat. theb. 10.215>	ecqui aderunt, quos ingenti se attollere fama
<stat. theb. 10.216>	non pigeat, dum fata sinunt? iterum ecce benignae
<stat. theb. 10.217>	noctis aues; sequor, et comitum licet agmina cessent,
<stat. theb. 10.218>	solus eo! atque adeo uenit ille et quassat habenas.'
<stat. theb. 10.219>	talia uociferans noctem exturbabat, euntque
<stat. theb. 10.220>	non secus accensi proceres quam si omnibus idem
<stat. theb. 10.221>	corde deus: flagrant comitari et iungere casus.
<stat. theb. 10.222>	ter denos numero, turmarum robora, iussus
<stat. theb. 10.223>	ipse legit; circa fremit indignata iuuentus
<stat. theb. 10.224>	cetera, cur maneant castris ignauaque seruent
<stat. theb. 10.225>	otia: pars sublime genus, pars facta suorum,
<stat. theb. 10.226>	pars sua, sortem alii clamant, sortem undique poscunt.
<stat. theb. 10.227>	gaudet in aduersis animoque adsurgit Adrastus.
<stat. theb. 10.228>	uertice sic Pholoes uolucrum nutritor equorum,
<stat. theb. 10.229>	cum fetura gregem pecoroso uere nouauit,
<stat. theb. 10.230>	laetatur cernens hos montis in ardua niti,
<stat. theb. 10.231>	hos innare uadis, certare parentibus illos;
<stat. theb. 10.232>	tunc uacuo sub corde mouet, qui molle domandi
<stat. theb. 10.233>	ferre iugum, qui terga boni, quis in arma tubasque
<stat. theb. 10.234>	natus, ad Eleas melior quis surgere palmas:
<stat. theb. 10.235>	talis erat turmae ductor longaeuus Achiuae.
<stat. theb. 10.236>	nec deest coeptis: 'unde haec tam sera repente
<stat. theb. 10.237>	numina? qui fractos superi rediistis ad Argos?
<stat. theb. 10.238>	estne hic infelix uirtus, gentique superstes
<stat. theb. 10.239>	sanguis, et in miseris animorum semina durant?
<stat. theb. 10.240>	laudo equidem, egregii iuuenes, pulchraque meorum
<stat. theb. 10.241>	seditione fruor; sed fraudem et operta paramus
<stat. theb. 10.242>	proelia, celandi motus: numquam apta latenti
<stat. theb. 10.243>	turba dolo. seruate animos, uenit ultor in hostes
<stat. theb. 10.244>	ecce dies; tunc arma palam, tunc ibimus omnes.'
<stat. theb. 10.245>	his tandem uirtus iuuenum frenata quieuit:
<stat. theb. 10.246>	non aliter moto quam si pater Aeolus antro
<stat. theb. 10.247>	portam iterum saxo premat imperiosus et omne
<stat. theb. 10.248>	claudat iter, iam iam sperantibus aequora uentis.
<stat. theb. 10.249>	insuper Herculeum sibi iungit Agyllea uates
<stat. theb. 10.250>	Actoraque: hic aptus suadere, hic robore iactat
<stat. theb. 10.251>	non cessisse patri; comites tribus ordine deni,
<stat. theb. 10.252>	horrendum Aoniis et contra stantibus agmen.
<stat. theb. 10.253>	ipse noui gradiens furta ad Mauortia belli
<stat. theb. 10.254>	ponit adoratas, Phoebea insignia, frondes,
<stat. theb. 10.255>	longaeuique ducis gremio commendat honorem
<stat. theb. 10.256>	frontis, et oblatam Polynicis munere grato
<stat. theb. 10.257>	loricam galeamque subit. ferus Actora magno
<stat. theb. 10.258>	ense grauat Capaneus, ipse haud dignatus in hostem
<stat. theb. 10.259>	ire dolo superosque sequi. permutat Agylleus
<stat. theb. 10.260>	arma trucis Nomii: quid enim fallentibus umbris
<stat. theb. 10.261>	arcus et Herculeae iuuissent bella sagittae?
<stat. theb. 10.262>	inde per abruptas castrorum ex aggere pinnas,
<stat. theb. 10.263>	ne grauis exclamet portae mugitus aenae,
<stat. theb. 10.264>	praecipitant saltu; nec longum, et protinus ingens
<stat. theb. 10.265>	praeda solo ceu iam exanimes multoque peracti
<stat. theb. 10.266>	ense iacent. 'ite, o socii, quacumque uoluptas
<stat. theb. 10.267>	caedis inexhaustae, superisque fauentibus, oro,
<stat. theb. 10.268>	sufficite!' hortatur clara iam uoce sacerdos,
<stat. theb. 10.269>	'cernitis expositas turpi marcore cohortes?
<stat. theb. 10.270>	pro pudor! Argolicas hine ausi obsidere portas,
<stat. theb. 10.271>	hi seruare uiros?' sic fatus, et exuit ensem
<stat. theb. 10.272>	fulmineum rapidaque manu morientia transit
<stat. theb. 10.273>	agmina. quis numeret caedes, aut nomine turbam
<stat. theb. 10.274>	exanimem signare queat? subit ordine nullo
<stat. theb. 10.275>	tergaque pectoraque et galeis inclusa relinquit
<stat. theb. 10.276>	murmura permiscetque uagos in sanguine manes:
<stat. theb. 10.277>	hunc temere explicitum stratis, hunc sero remissis
<stat. theb. 10.278>	gressibus inlapsum clipeo et male tela tenentem,
<stat. theb. 10.279>	coetibus hos mediis uina inter et arma iacentes,
<stat. theb. 10.280>	adclines clipeis alios, ut quemque ligatum
<stat. theb. 10.281>	infelix tellure sopor supremaque nubes
<stat. theb. 10.282>	obruerat. nec numen abest, armataque Iuno
<stat. theb. 10.283>	lunarem quatiens exerta lampada dextra
<stat. theb. 10.284>	pandit iter firmatque animos et corpora monstrat.
<stat. theb. 10.285>	sentit adesse deam, tacitus sed gaudia celat
<stat. theb. 10.286>	Thiodamas; iam tarda manus, iam debile ferrum
<stat. theb. 10.287>	et caligantes nimiis successibus irae.
<stat. theb. 10.288>	Caspia non aliter magnorum in strage iuuencum
<stat. theb. 10.289>	tigris, ubi inmenso rabies placata cruore
<stat. theb. 10.290>	lassauitque genas et crasso sordida tabo
<stat. theb. 10.291>	confudit maculas, spectat sua facta doletque
<stat. theb. 10.292>	defecisse famem: uictus sic augur inerrat
<stat. theb. 10.293>	caedibus Aoniis; optet nunc bracchia centum
<stat. theb. 10.294>	centenasque in bella manus; iam taedet inanes
<stat. theb. 10.295>	exhaurire animas, hostemque adsurgere mallet.
<stat. theb. 10.296>	parte alia segnes magno satus Hercule uastat
<stat. theb. 10.297>	Sidonios Actorque alia, sua quemque cruento
<stat. theb. 10.298>	limite turba subit: stagnant nigrantia tabo
<stat. theb. 10.299>	gramina, sanguineis nutant tentoria riuis;
<stat. theb. 10.300>	fumat humus, somnique et mortis anhelitus una
<stat. theb. 10.301>	uoluitur; haud quisquam uisus aut ora iacentum
<stat. theb. 10.302>	erexit: tali miseris deus aliger umbra
<stat. theb. 10.303>	incubat et tantum morientia lumina soluit.
<stat. theb. 10.304>	traxerat insomnis cithara ludoque suprema
<stat. theb. 10.305>	sidera iam nullos uisurus Ialmenus ortus,
<stat. theb. 10.306>	Sidonium paeana canens; huic languida ceruix
<stat. theb. 10.307>	in laeuum cogente deo, mediaque iacebant
<stat. theb. 10.308>	colla relicta lyra: ferrum per pectus Agylleus
<stat. theb. 10.309>	exigit aptatamque caua testudine dextram
<stat. theb. 10.310>	percutit et digitos inter sua fila trementes.
<stat. theb. 10.311>	proturbat mensas dirus liquor: undique manant
<stat. theb. 10.312>	sanguine permixti latices, et Bacchus in altos
<stat. theb. 10.313>	crateras paterasque redit. ferus occupat Actor
<stat. theb. 10.314>	implicitum fratri Thamyrin, Tagus haurit Echecli
<stat. theb. 10.315>	terga coronati, Danaus caput amputat Hebri:
<stat. theb. 10.316>	nescius heu rapitur fatis, hilarisque sub umbras
<stat. theb. 10.317>	uita fugit mortisque ferae lucrata dolores.
<stat. theb. 10.318>	stratus humo gelida subter iuga fida rotasque
<stat. theb. 10.319>	Calpetus Aonios gramen gentile metentes
<stat. theb. 10.320>	proflatu terrebat equos: madida ora redundant
<stat. theb. 10.321>	accensusque mero sopor aestuat; ecce iacentis
<stat. theb. 10.322>	Inachius uates iugulum fodit, expulit ingens
<stat. theb. 10.323>	uina cruor fractumque perit in sanguine murmur.
<stat. theb. 10.324>	fors illi praesaga quies, nigrasque grauatus
<stat. theb. 10.325>	per somnum Thebas et Thiodamanta uidebat.
<stat. theb. 10.326>	quarta soporiferae superabant tempora nocti,
<stat. theb. 10.327>	cum uacuae nubes et honor non omnibus astris,
<stat. theb. 10.328>	adflatusque fugit curru maiore Bootes.
<stat. theb. 10.329>	iamque ipsum defecit opus, cum prouidus Actor
<stat. theb. 10.330>	Thiodamanta uocat: 'satis haec inopina Pelasgis
<stat. theb. 10.331>	gaudia: uix ullos tanto reor agmine saeuam
<stat. theb. 10.332>	effugisse necem, ni quos deformis in alto
<stat. theb. 10.333>	sanguine degeneres occultat uita; secundis
<stat. theb. 10.334>	pone modum; sunt et diris sua numina Thebis.
<stat. theb. 10.335>	forsitan et nobis modo quae fauere recedunt.'
<stat. theb. 10.336>	paruit, et madidas tollens ad sidera palmas:
<stat. theb. 10.337>	'Phoebe, tibi exuuias monstratae praemia noctis
<stat. theb. 10.338>	nondum ablutus aquis (tibi enim haec ego sacra litaui)
<stat. theb. 10.339>	trado ferus miles tripodum fidusque sacerdos.
<stat. theb. 10.340>	si non dedecui tua iussa tulique prementem,
<stat. theb. 10.341>	saepe ueni, saepe hanc dignare inrumpere mentem.
<stat. theb. 10.342>	nunc tibi crudus honos, trunca arma cruorque uirorum:
<stat. theb. 10.343>	at patrias si quando domos optataque, Paean,
<stat. theb. 10.344>	templa, Lycie, dabis, tot ditia dona sacratis
<stat. theb. 10.345>	postibus et totidem uoti memor exige tauros.'
<stat. theb. 10.346>	dixerat, et laetis socios reuocabat ab armis.
<stat. theb. 10.347>	uenerat hos inter fato Calydonius Hopleus
<stat. theb. 10.348>	Maenaliusque Dymas, dilecti regibus ambo,
<stat. theb. 10.349>	regum ambo comites, quorum post funera maesti
<stat. theb. 10.350>	uitam indignantur. prior Arcada concitat Hopleus:
<stat. theb. 10.351>	'nullane post manes regis tibi cura perempti,
<stat. theb. 10.352>	care Dyma, teneant quem iam fortasse uolucres
<stat. theb. 10.353>	Thebanique canes? patriae quid deinde feretis,
<stat. theb. 10.354>	Arcades? en reduces contra uenit aspera mater:
<stat. theb. 10.355>	funus ubi? at nostro semper sub pectore Tydeus
<stat. theb. 10.356>	saeuit inops tumuli, quamuis patientior artus
<stat. theb. 10.357>	ille nec abruptis adeo lacrimabilis annis.
<stat. theb. 10.358>	ire tamen saeuumque libet nullo ordine passim
<stat. theb. 10.359>	scrutari campum, mediasue inrumpere Thebas.'
<stat. theb. 10.360>	excipit orsa Dymas: 'per ego haec uaga sidera iuro,
<stat. theb. 10.361>	per ducis errantes instar mihi numinis umbras,
<stat. theb. 10.362>	idem animus misero; comitem circumspicit olim
<stat. theb. 10.363>	mens humili luctu, sed nunc prior ibo'uiamque
<stat. theb. 10.364>	incohat et maesto conuersus ad aethera uultu
<stat. theb. 10.365>	sic ait: 'arcanae moderatrix Cynthia noctis,
<stat. theb. 10.366>	si te tergeminis perhibent uariare figuris
<stat. theb. 10.367>	numen et in siluas alio descendere uultu,
<stat. theb. 10.368>	ille comes nuper nemorumque insignis alumnus,
<stat. theb. 10.369>	ille tuus, Diana, puer (nunc respice saltem)
<stat. theb. 10.370>	quaeritur.' intendit pronis dea curribus almum
<stat. theb. 10.371>	sidus et admoto monstrauit funera cornu.
<stat. theb. 10.372>	apparent campi Thebaeque altusque Cithaeron:
<stat. theb. 10.373>	sic ubi nocturnum tonitru malus aethera frangit
<stat. theb. 10.374>	Iuppiter, absiliunt nubes et fulgure claro
<stat. theb. 10.375>	astra patent, subitusque oculis ostenditur orbis.
<stat. theb. 10.376>	accepit radios et eadem percitus Hopleus
<stat. theb. 10.377>	Tydea luce uidet; longe dant signa per umbras
<stat. theb. 10.378>	mutua laetantes, et amicum pondus uterque,
<stat. theb. 10.379>	ceu reduces uitae saeuaque a morte remissos,
<stat. theb. 10.380>	subiecta ceruice leuant; nec uerba, nec ausi 
<stat. theb. 10.381>	flere diu: prope saeua dies indexque minatur
<stat. theb. 10.382>	ortus. eunt taciti per maesta silentia magnis
<stat. theb. 10.383>	passibus exhaustasque dolent pallere tenebras.
<stat. theb. 10.384>	inuida fata piis et fors ingentibus ausis
<stat. theb. 10.385>	rara comes. iam castra uident animisque propinquant,
<stat. theb. 10.386>	et decrescit onus, subiti cum pulueris umbra
<stat. theb. 10.387>	et sonus a tergo. monitu ducis acer agebat
<stat. theb. 10.388>	Amphion equites, noctem uigilataque castra
<stat. theb. 10.389>	explorare datus, primusque per auia campi
<stat. theb. 10.390>	usque procul (necdum totas lux soluerat umbras)
<stat. theb. 10.391>	nescio quid uisu dubium incertumque moueri
<stat. theb. 10.392>	corporaque ire uidet; subitus mox fraude reperta
<stat. theb. 10.393>	exclamat, 'cohibete gradum quicumque!' sed hostes
<stat. theb. 10.394>	esse patet: miseri pergunt anteire timentque
<stat. theb. 10.395>	non sibi; tunc mortem trepidis minitatur et hastam
<stat. theb. 10.396>	expulit, ac uanos alte leuat eminus ictus,
<stat. theb. 10.397>	adfectans errare manum. stetit illa Dymantis
<stat. theb. 10.398>	ante oculos, qui forte prior, gressumque repressit.
<stat. theb. 10.399>	at non magnanimus curauit perdere iactus
<stat. theb. 10.400>	Aepytus, et fixo transuerberat Hoplea tergo
<stat. theb. 10.401>	pendentisque etiam perstrinxit Tydeos armos.
<stat. theb. 10.402>	labitur egregii nondum ducis inmemor Hopleus,
<stat. theb. 10.403>	expiratque tenens (felix, si corpus ademptum
<stat. theb. 10.404>	nesciat), et saeuas talis descendit ad umbras.
<stat. theb. 10.405>	uiderat hoc retro conuersus et agmina sentit
<stat. theb. 10.406>	iuncta Dymas, dubius precibusne subiret an armis
<stat. theb. 10.407>	instantes: arma ira dabat, fortuna precari
<stat. theb. 10.408>	non audere iubet; neutri fiducia coepto:
<stat. theb. 10.409>	distulit ira preces; ponit miserabile corpus
<stat. theb. 10.410>	ante pedes, tergoque graues quas forte gerebat
<stat. theb. 10.411>	tigridis exuuias in laeuam torquet et obstat
<stat. theb. 10.412>	exertum obiectans mucronem, inque omnia tela
<stat. theb. 10.413>	uersus et ad caedem iuxta mortemque paratus:
<stat. theb. 10.414>	ut lea, quam saeuo fetam pressere cubili
<stat. theb. 10.415>	uenantes Numidae, natos erecta superstat,
<stat. theb. 10.416>	mente sub incerta toruum ac miserabile frendens;
<stat. theb. 10.417>	illa quidem turbare globos et frangere morsu
<stat. theb. 10.418>	tela queat, sed prolis amor crudelia uincit
<stat. theb. 10.419>	pectora, et a media catulos circumspicit ira.
<stat. theb. 10.420>	et iam laeua uiro, quamuis saeuire uetaret
<stat. theb. 10.421>	Amphion, erepta manus, puerique trahuntur
<stat. theb. 10.422>	ora supina comis. serus tunc denique supplex
<stat. theb. 10.423>	demisso mucrone rogat: 'moderatius, oro,
<stat. theb. 10.424>	ducite, fulminei per uos cunabula Bacchi
<stat. theb. 10.425>	Inoamque fugam uestrique Palaemonis annos!
<stat. theb. 10.426>	si cui forte domi natorum gaudia, si quis
<stat. theb. 10.427>	hic pater, angusti puero date pulueris haustus
<stat. theb. 10.428>	exiguamque facem! rogat, en rogat ipse iacentis
<stat. theb. 10.429>	uultus: ego infandas potior satiare uolucres,
<stat. theb. 10.430>	me praebete feris, ego bella audere coegi.'
<stat. theb. 10.431>	'immo,' ait Amphion, 'regem si tanta cupido
<stat. theb. 10.432>	condere, quae timidis belli mens, ede, Pelasgis,
<stat. theb. 10.433>	quid fracti exanguesque parent; cuncta ocius effer,
<stat. theb. 10.434>	et uita tumuloque ducis donatus abito.'
<stat. theb. 10.435>	horruit et toto praecordia protinus Arcas
<stat. theb. 10.436>	impleuit capulo. 'summumne hoc cladibus,' inquit,
<stat. theb. 10.437>	'deerat ut adflictos turparem ego proditor Argos?
<stat. theb. 10.438>	nil emimus tanti, nec sic uelit ipse cremari.'
<stat. theb. 10.439>	sic ait, et magno proscissum uulnere pectus
<stat. theb. 10.440>	iniecit puero, supremaque murmura uoluens: 
<stat. theb. 10.441>	'hoc tamen interea ~et tu potiare sepulcro.'
<stat. theb. 10.442>	tales optatis regum in complexibus ambo,
<stat. theb. 10.443>	par insigne animis, Aetolus et inclutus Arcas,
<stat. theb. 10.444>	egregias efflant animas letoque fruuntur.
<stat. theb. 10.445>	uos quoque sacrati, quamuis mea carmina surgant
<stat. theb. 10.446>	inferiore lyra, memores superabitis annos.
<stat. theb. 10.447>	forsitan et comites non aspernabitur umbras
<stat. theb. 10.448>	Euryalus Phrygiique admittet gloria Nisi.
<stat. theb. 10.449>	at ferus Amphion, regi qui facta reportent
<stat. theb. 10.450>	edoceantque dolum captiuaque corpora reddant,
<stat. theb. 10.451>	mittit ouans; clausis ipse insultare Pelasgis
<stat. theb. 10.452>	tendit et abscisos sociorum ostendere uultus.
<stat. theb. 10.453>	interea reducem murorum e culmine Grai
<stat. theb. 10.454>	Thiodamanta uident nec iam erumpentia celant
<stat. theb. 10.455>	gaudia. ut exertos enses et caede recenti
<stat. theb. 10.456>	arma rubere notant, nouus adsilit aethera magnum
<stat. theb. 10.457>	clamor, et e summo pendent cupida agmina uallo
<stat. theb. 10.458>	noscere quisque suos. uolucrum sic turba recentum,
<stat. theb. 10.459>	cum reducem longo prospexit in aere matrem,
<stat. theb. 10.460>	ire cupit contra summique e margine nidi
<stat. theb. 10.461>	extat hians, iam iamque cadat, ni pectore toto
<stat. theb. 10.462>	obstet aperta parens et amantibus increpat alis.
<stat. theb. 10.463>	dumque opus arcanum et taciti compendia Martis
<stat. theb. 10.464>	enumerant laetisque suos complexibus implent
<stat. theb. 10.465>	Hopleaque exquirunt tardumque Dymanta queruntur:
<stat. theb. 10.466>	ecce et Dircaeae iuxta dux concitus alae
<stat. theb. 10.467>	uenerat Amphion; non longum caede recenti
<stat. theb. 10.468>	laetatus uidet innumeris feruere cateruis
<stat. theb. 10.469>	tellurem atque una gentem expirare ruina.
<stat. theb. 10.470>	qui tremor inicitur caeli de lampade tactis,
<stat. theb. 10.471>	hic fixit iuuenem, pariterque horrore sub uno
<stat. theb. 10.472>	uox, acies sanguisque perit, gemitusque parantem
<stat. theb. 10.473>	ipse ultro conuertit equus; fugit ala retorto
<stat. theb. 10.474>	puluere. nondum illi Thebarum claustra subibant,
<stat. theb. 10.475>	et iam Argiua cohors nocturno freta triumpho
<stat. theb. 10.476>	prosilit in campos; per et arma et membra iacentum
<stat. theb. 10.477>	taetraque congerie sola semianimumque cruorem
<stat. theb. 10.478>	cornipedes ipsique ruunt: grauis exterit artus
<stat. theb. 10.479>	ungula, sanguineus lauat imber et impedit axes.
<stat. theb. 10.480>	dulce uiris hac ire uia, ceu tecta superbi
<stat. theb. 10.481>	Sidonia atque ipsas calcent in sanguine Thebas.
<stat. theb. 10.482>	hortatur Capaneus: 'satis occultata, Pelasgi,
<stat. theb. 10.483>	delituit uirtus: nunc, nunc mihi uincere pulchrum
<stat. theb. 10.484>	teste die; mecum clamore et puluere aperto
<stat. theb. 10.485>	ite palam, iuuenes: sunt et mihi prouida dextrae
<stat. theb. 10.486>	omina et horrendi stricto mucrone furores.'
<stat. theb. 10.487>	sic ait; ardentes alacer succendit Adrastus
<stat. theb. 10.488>	Argolicusque gener, sequitur iam tristior augur.
<stat. theb. 10.489>	iamque premunt muros (et adhuc noua funera narrat
<stat. theb. 10.490>	Amphion) miseramque intrarant protinus urbem,
<stat. theb. 10.491>	ni Megareus specula citus exclamasset ab alta:
<stat. theb. 10.492>	'claude, uigil, subeunt hostes, claude undique portas!'
<stat. theb. 10.493>	est ubi dat uires nimius timor: ocius omnis
<stat. theb. 10.494>	porta coit; solas dum tardius artat Echion
<stat. theb. 10.495>	Ogygias, audax animis Spartana iuuentus
<stat. theb. 10.496>	inrupit, caesique ruunt in limine primo
<stat. theb. 10.497>	incola Taygeti Panopeus rigidique natator
<stat. theb. 10.498>	Oebalus Eurotae; turque, o spectate palaestris
<stat. theb. 10.499>	omnibus et nuper Nemeaeo in puluere felix,
<stat. theb. 10.500>	Alcidama, primis quem caestibus ipse ligarat
<stat. theb. 10.501>	Tyndarides, nitidi moriens conuexa magistri
<stat. theb. 10.502>	respicis: auerso pariter deus occidit astro.
<stat. theb. 10.503>	te nemus Oebalium, te lubrica ripa Lacaenae
<stat. theb. 10.504>	uirginis et falso gurges cantatus olori
<stat. theb. 10.505>	flebit, Amyclaeis Triuiae lugebere Nymphis,
<stat. theb. 10.506>	et quae te leges praeceptaque fortia belli
<stat. theb. 10.507>	erudiit genetrix, nimium didicisse queretur.
<stat. theb. 10.508>	talis Echionio Mauors in limine saeuit.
<stat. theb. 10.509>	tandem umeris obnixus Acron et pectore toto
<stat. theb. 10.510>	pronus Ialmenides aeratae robora portae
<stat. theb. 10.511>	torserunt: quanta pariter ceruice gementes
<stat. theb. 10.512>	profringunt inarata diu Pangaea iuuenci.
<stat. theb. 10.513>	par operis iactura lucro, quippe hoste retento
<stat. theb. 10.514>	exclusere suos; cadit intra moenia Graius
<stat. theb. 10.515>	Ormenus, et pronas tendentis Amyntoris ulnas
<stat. theb. 10.516>	fundentisque preces penitus ceruice remissa
<stat. theb. 10.517>	uerba solo uultusque cadunt, colloque decorus
<stat. theb. 10.518>	torquis in hostiles cecidit per uulnus harenas.
<stat. theb. 10.519>	soluitur interea uallum, primaeque recusant
<stat. theb. 10.520>	stare morae; iam se peditum iunxere cateruae
<stat. theb. 10.521>	moenibus: at patulas saltu transmittere fossas
<stat. theb. 10.522>	horror equis: haerent trepidi atque inmane pauentes
<stat. theb. 10.523>	abruptum mirantur agi; nunc impetus ire
<stat. theb. 10.524>	margine ab extremo, nunc sponte in frena recedunt.
<stat. theb. 10.525>	hi praefixa solo uellunt munimina, at illi 
<stat. theb. 10.526>	portarum obiectus minuunt et ferrea sudant
<stat. theb. 10.527>	claustra remoliri, trabibusque artata sonoro
<stat. theb. 10.528>	pellunt saxa loco; pars ad fastigia missas
<stat. theb. 10.529>	exultant haesisse faces, pars ima lacessunt
<stat. theb. 10.530>	scrutanturque cauas caeca testudine turres.
<stat. theb. 10.531>	at Tyrii, quae sola salus, caput omne coronant
<stat. theb. 10.532>	murorum, nigrasque sudes et lucida ferro
<stat. theb. 10.533>	spicula et arsuras caeli per inania glandes
<stat. theb. 10.534>	saxaque in aduersos ipsis auulsa rotabant
<stat. theb. 10.535>	moenibus: exundant saeuo fastigia nimbo,
<stat. theb. 10.536>	armataeque uomunt stridentia tela fenestrae.
<stat. theb. 10.537>	qualiter aut Malean aut alta Ceraunia supra
<stat. theb. 10.538>	cessantes in nube sedent nigrisque leguntur
<stat. theb. 10.539>	collibus et subitae saliunt in uela procellae:
<stat. theb. 10.540>	talis Agenoreis Argiuum exercitus armis
<stat. theb. 10.541>	obruitur; non ora uirum, non pectora flectit
<stat. theb. 10.542>	imber atrox, rectosque tenent in moenia uultus
<stat. theb. 10.543>	inmemores leti et tantum sua tela uidentes.
<stat. theb. 10.544>	Anthea falcato lustrantem moenia curru
<stat. theb. 10.545>	desuper Ogygiae pepulit grauis impetus hastae;
<stat. theb. 10.546>	lora excussa manu, retroque in terga uolutus
<stat. theb. 10.547>	semianimos artus ocreis retinentibus haeret;
<stat. theb. 10.548>	mirandum uisu belli scelus: arma trahuntur,
<stat. theb. 10.549>	fumantesque rotae tellurem et tertius hastae
<stat. theb. 10.550>	sulcus arat; longo sequitur uaga puluere ceruix,
<stat. theb. 10.551>	et resupinarum patet orbita lata comarum.
<stat. theb. 10.552>	at tuba luctificis pulsat clangoribus urbem
<stat. theb. 10.553>	obsaeptasque fores sonitu perfringit amaro.
<stat. theb. 10.554>	diuisere aditus, omnique in limine saeuus
<stat. theb. 10.555>	signifer; ante omnes sua damna et gaudia portas.
<stat. theb. 10.556>	dira intus facies, uix Mauors ipse uidendo
<stat. theb. 10.557>	gaudeat; insanis lymphatam horroribus urbem
<stat. theb. 10.558>	scindunt dissensu uario Luctusque Furorque
<stat. theb. 10.559>	et Pauor et caecis Fuga circumfusa tenebris.
<stat. theb. 10.560>	Bellum intrasse putes: feruent discursibus arces,
<stat. theb. 10.561>	miscentur clamore uiae, ferrum undique et ignes
<stat. theb. 10.562>	mente uident, saeuas mente accepere catenas.
<stat. theb. 10.563>	consumpsit uentura timor: iam tecta replerant
<stat. theb. 10.564>	templaque, et ingratae uallantur planctibus arae.
<stat. theb. 10.565>	una omnes eademque subit formido per annos:
<stat. theb. 10.566>	poscunt fata senes, ardet palletque iuuentus,
<stat. theb. 10.567>	atria femineis trepidant ululata querelis.
<stat. theb. 10.568>	flent pueri et flendi nequeunt cognoscere causas
<stat. theb. 10.569>	attoniti et tantum matrum lamenta trementes.
<stat. theb. 10.570>	illas cogit amor, nec habent extrema pudorem:
<stat. theb. 10.571>	ipsae tela uiris, ipsae iram animosque ministrant,
<stat. theb. 10.572>	hortanturque unaque ruunt, nec auita gementes
<stat. theb. 10.573>	limina nec paruos cessant ostendere natos.
<stat. theb. 10.574>	sic ubi pumiceo pastor rapturus ab antro
<stat. theb. 10.575>	armatas erexit apes, fremit aspera nubes,
<stat. theb. 10.576>	inque uicem sese stridore hortantur et omnes
<stat. theb. 10.577>	hostis in ora uolant, mox deficientibus alis
<stat. theb. 10.578>	amplexae flauamque domum captiuaque plangunt
<stat. theb. 10.579>	mella laboratasque premunt ad pectora ceras.
<stat. theb. 10.580>	nec non ancipitis pugnat sententia uulgi
<stat. theb. 10.581>	discordesque serit motus: hi reddere fratrem
<stat. theb. 10.582>	(nec mussant, sed uoce palam claroque tumultu),
<stat. theb. 10.583>	reddere regna iubent; periit reuerentia regis
<stat. theb. 10.584>	sollicitis: 'ueniat pactumque hic computet annum,
<stat. theb. 10.585>	Cadmeosque lares exul patriasque salutet
<stat. theb. 10.586>	infelix tenebras; cur autem ego sanguine fraudes
<stat. theb. 10.587>	et periura luam regalis crimina noxae?'
<stat. theb. 10.588>	inde alii: 'sera ista fides, iam uincere mauult.'
<stat. theb. 10.589>	Tiresian alii lacrimis et supplice coetu
<stat. theb. 10.590>	orant, quodque unum rebus solamen in artis,
<stat. theb. 10.591>	nosse futura rogant. tenet ille inclusa premitque
<stat. theb. 10.592>	fata deum: 'quiane ante duci bene credita nostro
<stat. theb. 10.593>	consilia et monitus, cum perfida bella uetarem?
<stat. theb. 10.594>	te tamen, infelix,' inquit, 'perituraque Thebe,
<stat. theb. 10.595>	si taceam, nequeo miser exaudire cadentem
<stat. theb. 10.596>	Argolicumque oculis haurire uacantibus ignem.
<stat. theb. 10.597>	uincamur, Pietas; pone heia altaria, uirgo,
<stat. theb. 10.598>	quaeramus superos.' facit illa, acieque sagaci
<stat. theb. 10.599>	sanguineos flammarum apices geminumque per aras
<stat. theb. 10.600>	ignem et clara tamen mediae fastigia lucis
<stat. theb. 10.601>	orta docet; tunc in speciem serpentis inanem
<stat. theb. 10.602>	ancipiti gyro uolui frangique rubore
<stat. theb. 10.603>	demonstrat dubio, patriasque inluminat umbras.
<stat. theb. 10.604>	ille coronatos iamdudum amplectitur ignes,
<stat. theb. 10.605>	fatidicum sorbens uultu flagrante uaporem.
<stat. theb. 10.606>	stant tristes horrore comae, uittasque trementes
<stat. theb. 10.607>	caesaries insana leuat: diducta putares
<stat. theb. 10.608>	lumina consumptumque genis rediisse nitorem.
<stat. theb. 10.609>	tandem exundanti permisit uerba furori:
<stat. theb. 10.610>	'audite, o sontes, extrema litamina diuum,
<stat. theb. 10.611>	Labdacidae: uenit alma salus, sed limite duro.
<stat. theb. 10.612>	Martius inferias et saeua efflagitat anguis
<stat. theb. 10.613>	sacra: cadat generis quicumque nouissimus extat
<stat. theb. 10.614>	uiperei, datur hoc tantum uictoria pacto.
<stat. theb. 10.615>	felix qui tanta lucem mercede relinquet.'
<stat. theb. 10.616>	stabat fatidici prope saeua altaria uatis
<stat. theb. 10.617>	maestus, adhuc patriae tantum communia lugens
<stat. theb. 10.618>	fata, Creon: grandem subiti cum fulminis ictum,
<stat. theb. 10.619>	non secus ac torta traiectus cuspide pectus,
<stat. theb. 10.620>	accipit exanimis sentitque Menoecea posci.
<stat. theb. 10.621>	monstrat enim suadetque timor; stupet anxius alto
<stat. theb. 10.622>	corda metu glaciante pater: Trinacria qualis
<stat. theb. 10.623>	ora repercussum Libyco mare sumit ab aestu.
<stat. theb. 10.624>	mox plenum Phoebo uatem et celerare iubentem,
<stat. theb. 10.625>	nunc humilis genua amplectens, nunc ora canentis,
<stat. theb. 10.626>	nequiquam reticere rogat; iam Fama sacratam
<stat. theb. 10.627>	uocem amplexa uolat, clamantque oracula Thebae.
<stat. theb. 10.628>	nunc age, quis stimulos et pulchrae gaudia mortis
<stat. theb. 10.629>	addiderit iuueni (neque enim haec absentibus umquam
<stat. theb. 10.630>	mens homini transmissa deis), memor incipe Clio,
<stat. theb. 10.631>	saecula te quoniam penes et digesta uetustas.
<stat. theb. 10.632>	diua Iouis solio iuxta comes, unde per orbem
<stat. theb. 10.633>	rara dari terrisque solet contingere, Virtus,
<stat. theb. 10.634>	seu pater omnipotens tribuit, siue ipsa capaces
<stat. theb. 10.635>	elegit penetrare uiros, caelestibus ut tunc
<stat. theb. 10.636>	desiluit gauisa plagis! dant clara meanti
<stat. theb. 10.637>	astra locum quosque ipsa polis adfixerat ignes.
<stat. theb. 10.638>	iamque premit terras, nec uultus ab aethere longe;
<stat. theb. 10.639>	sed placuit mutare genas, fit prouida Manto,
<stat. theb. 10.640>	responsis ut plana fides, et fraude priores
<stat. theb. 10.641>	exuitur uultus. abiit horrorque uigorque
<stat. theb. 10.642>	ex oculis, paulum decoris permansit honosque
<stat. theb. 10.643>	mollior, et posito uatum gestamina ferro
<stat. theb. 10.644>	subdita; descendunt uestes, toruisque ligatur
<stat. theb. 10.645>	uitta comis (nam laurus erat); tamen aspera produnt
<stat. theb. 10.646>	ora deam nimiique gradus. sic Lydia coniunx
<stat. theb. 10.647>	Amphitryoniaden exutum horrentia terga
<stat. theb. 10.648>	perdere Sidonios umeris ridebat amictus
<stat. theb. 10.649>	et turbare colus et tympana rumpere dextra.
<stat. theb. 10.650>	sed neque te indecorem sacris dignumque iuberi 
<stat. theb. 10.651>	talia Dircaea stantem pro turre, Menoeceu,
<stat. theb. 10.652>	inuenit; inmensae reserato limine portae
<stat. theb. 10.653>	sternebas Danaos, pariter Mauortius Haemon.
<stat. theb. 10.654>	sed consanguinei quamuis atque omnia fratres,
<stat. theb. 10.655>	tu prior: exanimes circum cumulantur acerui;
<stat. theb. 10.656>	omne sedet telum, nulli sine caedibus ictus
<stat. theb. 10.657>	(necdum aderat Virtus); non mens, non dextra quiescit,
<stat. theb. 10.658>	non auida arma uacant, ipsa insanire uidetur
<stat. theb. 10.659>	Sphinx galeae custos, uisoque animata cruore
<stat. theb. 10.660>	emicat effigies et sparsa orichalca renident:
<stat. theb. 10.661>	cum dea pugnantis capulum dextramque repressit:
<stat. theb. 10.662>	'magnanime o iuuenis, quo non agnouerit ullum
<stat. theb. 10.663>	certius armifero Cadmi de semine Mauors,
<stat. theb. 10.664>	linque humiles pugnas, non haec tibi debita uirtus:
<stat. theb. 10.665>	astra uocant, caeloque animam, plus concipe, mittes.
<stat. theb. 10.666>	iamdudum hoc hilares genitor bacchatur ad aras,
<stat. theb. 10.667>	hoc ignes fibraeque uolunt, hoc urguet Apollo:
<stat. theb. 10.668>	terrigenam cuncto patriae pro sanguine poscunt.
<stat. theb. 10.669>	Fama canit monitus, gaudet Cadmeia plebes
<stat. theb. 10.670>	certa tui; rape mente deos, rape nobile fatum.
<stat. theb. 10.671>	i, precor, accelera, ne proximus occupet Haemon.'
<stat. theb. 10.672>	sic ait, et magna cunctantis pectora dextra
<stat. theb. 10.673>	permulsit tacite seseque in corde reliquit.
<stat. theb. 10.674>	fulminis haud citius radiis adflata cupressus
<stat. theb. 10.675>	combibit infestas et stirpe et uertice flammas,
<stat. theb. 10.676>	quam iuuenis multo possessus numine pectus
<stat. theb. 10.677>	erexit sensus letique inuasit amorem.
<stat. theb. 10.678>	ut uero auersae gressumque habitumque notauit
<stat. theb. 10.679>	et subitam a terris in nubila crescere Manto,
<stat. theb. 10.680>	obstipuit. 'sequimur, diuum quaecumque uocasti,
<stat. theb. 10.681>	nec tarde paremus,' ait; iam iamque recedens
<stat. theb. 10.682>	instantem uallo Pylium tamen Agrea fixit.
<stat. theb. 10.683>	armigeri fessum excipiunt; tum uulgus euntem
<stat. theb. 10.684>	auctorem pacis seruatoremque deumque
<stat. theb. 10.685>	conclamat gaudens atque ignibus implet honestis.
<stat. theb. 10.686>	iamque iter ad muros cursu festinus anhelo
<stat. theb. 10.687>	obtinet et miseros gaudet uitasse parentes,
<stat. theb. 10.688>	cum genitorsteterunt ambo et uox haesit utrique,
<stat. theb. 10.689>	deiectaeque genae. tandem pater ante profatus:
<stat. theb. 10.690>	'quis nouus inceptis rapuit te casus ab armis?
<stat. theb. 10.691>	quae bello grauiora paras? dic, nate, precanti,
<stat. theb. 10.692>	cur tibi torua acies? cur hic truculentus in ore
<stat. theb. 10.693>	pallor, et ad patrios non stant tua lumina uultus?
<stat. theb. 10.694>	audisti responsa, palam est. per ego oro tuosque,
<stat. theb. 10.695>	nate, meosque annos miseraeque per ubera matris,
<stat. theb. 10.696>	ne uati, ne crede, puer! superine profanum
<stat. theb. 10.697>	dignantur stimulare senem, cui uultus inanis
<stat. theb. 10.698>	extinctique orbes et poena simillima diro
<stat. theb. 10.699>	Oedipodae? quid si insidiis et fraude dolosa
<stat. theb. 10.700>	rex agit, extrema cui nostra in sorte timori
<stat. theb. 10.701>	nobilitas tuaque ante duces notissima uirtus?
<stat. theb. 10.702>	illius haec forsan, remur quae uerba deorum;
<stat. theb. 10.703>	ille monet! ne frena animo permitte calenti,
<stat. theb. 10.704>	da spatium tenuemque moram, male cuncta ministrat
<stat. theb. 10.705>	impetus; hoc, oro, munus concede parenti.
<stat. theb. 10.706>	sic tua maturis signentur tempora canis,
<stat. theb. 10.707>	et sis ipse parens et ad hunc, animose, timorem
<stat. theb. 10.708>	peruenias: ne perge meos orbare penates.
<stat. theb. 10.709>	externi te nempe patres alienaque tangunt
<stat. theb. 10.710>	pignora? si pudor est, primum miserere tuorum.
<stat. theb. 10.711>	haec pietas, hic uerus honos; ibi gloria tantum
<stat. theb. 10.712>	uentosumque decus titulique in morte latentes.
<stat. theb. 10.713>	nec timidus te flecto parens: i, proelia misce,
<stat. theb. 10.714>	i Danaas acies mediosque per obuius enses:
<stat. theb. 10.715>	non teneo; liceat misero tremibunda lauare
<stat. theb. 10.716>	uulnera et undantem lacrimis siccare cruorem,
<stat. theb. 10.717>	teque iterum saeuis iterumque remittere bellis.
<stat. theb. 10.718>	hoc malunt Thebae.' sic colla manusque tenebat
<stat. theb. 10.719>	implicitus; sed nec lacrimae nec uerba mouebant
<stat. theb. 10.720>	dis uotum iuuenem; quin et monstrantibus illis
<stat. theb. 10.721>	fraude patrem tacita subit auertitque timorem:
<stat. theb. 10.722>	'falleris heu uerosque metus, pater optime, nescis.
<stat. theb. 10.723>	non me ulli monitus, nec uatum exorsa furentum
<stat. theb. 10.724>	sollicitant uanisque mouent (sibi callidus ista
<stat. theb. 10.725>	Tiresias nataeque canat) non si ipse reclusis
<stat. theb. 10.726>	comminus ex adytis in me insaniret Apollo.
<stat. theb. 10.727>	sed grauis unanimi casus me fratris ad urbem
<stat. theb. 10.728>	sponte refert: gemit Inachia mihi saucius Haemon
<stat. theb. 10.729>	cuspide; uix illum medio de puluere belli
<stat. theb. 10.730>	inter utrasque acies, iam iamque tenentibus Argis
<stat. theb. 10.731>	sed moror. i, refoue dubium turbaeque ferenti
<stat. theb. 10.732>	dic, parcant leuiterque uehant; ego uulnera doctum
<stat. theb. 10.733>	iungere supremique fugam reuocare cruoris
<stat. theb. 10.734>	Aetiona petam.' sic imperfecta locutus
<stat. theb. 10.735>	effugit; illi atra mersum caligine pectus
<stat. theb. 10.736>	confudit sensus; pietas incerta uagatur
<stat. theb. 10.737>	discordantque metus, impellunt credere Parcae.
<stat. theb. 10.738>	turbidus interea ruptis uenientia portis
<stat. theb. 10.739>	agmina belligeri Capaneus agit aequore campi,
<stat. theb. 10.740>	cornua nunc equitum, cuneos nunc ille pedestres,
<stat. theb. 10.741>	et proculcantes moderantum funera currus;
<stat. theb. 10.742>	idem altas turres saxis et turbine crebro
<stat. theb. 10.743>	laxat, agit turmas idem atque in sanguine fumat.
<stat. theb. 10.744>	nunc spargit torquens uolucri noua uulnera plumbo,
<stat. theb. 10.745>	nunc iaculum excusso rotat in sublime lacerto,
<stat. theb. 10.746>	nullaque tectorum subit ad fastigia, quae non
<stat. theb. 10.747>	deferat hasta uirum perfusaque caede recurrat.
<stat. theb. 10.748>	nec iam aut Oeniden aut Hippomedonta peremptos
<stat. theb. 10.749>	aut uatem Pelopea Phalanx aut Arcada credunt;
<stat. theb. 10.750>	quin socium coiisse animas et corpore in uno 
<stat. theb. 10.751>	stare omnes, ita cuncta replet. non ullius aetas,
<stat. theb. 10.752>	non cultus, non forma mouet; pugnantibus idem
<stat. theb. 10.753>	supplicibusque furit; non quisquam obsistere contra,
<stat. theb. 10.754>	non belli temptare uices: procul arma furentis
<stat. theb. 10.755>	terribilesque iubas et frontem cassidis horrent.
<stat. theb. 10.756>	at pius electa murorum in parte Menoeceus
<stat. theb. 10.757>	iam sacer aspectu solitoque augustior ore,
<stat. theb. 10.758>	ceu subito in terras supero demissus ab axe,
<stat. theb. 10.759>	constitit, exempta manifestus casside nosci,
<stat. theb. 10.760>	despexitque acies hominum et clamore profundo
<stat. theb. 10.761>	conuertit campum iussitque silentia bello.
<stat. theb. 10.762>	'armorum superi, tuque o qui funere tanto
<stat. theb. 10.763>	indulges mihi, Phoebe, mori, date gaudia Thebis
<stat. theb. 10.764>	quae pepigi et toto quae sanguine prodigus emi.
<stat. theb. 10.765>	ferte retro bellum captaeque impingite Lernae
<stat. theb. 10.766>	reliquias turpes, confixaque terga fouentes
<stat. theb. 10.767>	Inachus indecores pater auersetur alumnos.
<stat. theb. 10.768>	at Tyriis templa, arua, domos, conubia, natos
<stat. theb. 10.769>	reddite morte mea: si uos placita hostia iuui,
<stat. theb. 10.770>	si non attonitis uatis consulta recepi
<stat. theb. 10.771>	auribus et Thebis nondum credentibus hausi,
<stat. theb. 10.772>	haec Amphioniis pro me persoluite terris
<stat. theb. 10.773>	ac mihi deceptum, precor, exorate parentem.'
<stat. theb. 10.774>	sic ait, insignemque animam mucrone corusco
<stat. theb. 10.775>	dedignantem artus pridem maestamque teneri
<stat. theb. 10.776>	arripit atque uno quaesitam uulnere rumpit.
<stat. theb. 10.777>	sanguine tunc spargit turres et moenia lustrat,
<stat. theb. 10.778>	seque super medias acies, nondum ense remisso,
<stat. theb. 10.779>	iecit et in saeuos cadere est conatus Achiuos.
<stat. theb. 10.780>	ast illum amplexae Pietas Virtusque ferebant
<stat. theb. 10.781>	leniter ad terras corpus; nam spiritus olim
<stat. theb. 10.782>	ante Iouem et summis apicem sibi poscit in astris.
<stat. theb. 10.783>	iamque intra muros nullo sudore receptum
<stat. theb. 10.784>	gaudentes heroa ferunt: abscesserat ultro
<stat. theb. 10.785>	Tantalidum uenerata cohors; subit agmine longo
<stat. theb. 10.786>	colla inter iuuenum, laetisque fauoribus omni
<stat. theb. 10.787>	concinitur uulgo Cadmum atque Amphiona supra
<stat. theb. 10.788>	conditor; hi sertis, hi ueris honore soluto
<stat. theb. 10.789>	accumulant artus patriaque in sede reponunt
<stat. theb. 10.790>	corpus adoratum. repetunt mox bella peractis
<stat. theb. 10.791>	laudibus; hic uicta genitor lacrimabilis ira
<stat. theb. 10.792>	congemit, et tandem matri data flere potestas:
<stat. theb. 10.793>	'lustralemne feris ego te, puer inclute, Thebis
<stat. theb. 10.794>	deuotumque caput uilis ceu mater alebam?
<stat. theb. 10.795>	quod molita nefas? cui tantum inuisa deorum?
<stat. theb. 10.796>	non ego monstrifero coitu reuoluta notaui
<stat. theb. 10.797>	pignora, nec nato peperi funesta nepotes.
<stat. theb. 10.798>	quid refert? habet ecce suos Iocasta ducesque
<stat. theb. 10.799>	regnantesque uidet: nos saeua piacula bello
<stat. theb. 10.800>	demus, ut alterni (placet hoc tibi, fulminis auctor?)
<stat. theb. 10.801>	Oedipodionii mutent diademata fratres?
<stat. theb. 10.802>	quid superos hominesue queror? tu, saeue Menoeceu,
<stat. theb. 10.803>	tu miseram ante omnes properasti extinguere matrem.
<stat. theb. 10.804>	unde hic mortis amor? quae sacra insania menti?
<stat. theb. 10.805>	quosue ego conceptus aut quae male pignora fudi
<stat. theb. 10.806>	tam diuersa mihi? nimirum Martius anguis,
<stat. theb. 10.807>	quaeque nouis proauum tellus effloruit armis
<stat. theb. 10.808>	hinc animi tristes nimiusque in pectore Mauors,
<stat. theb. 10.809>	et de matre nihil. sponte en ultroque peremptus
<stat. theb. 10.810>	inrumpis maestas Fatis nolentibus umbras.
<stat. theb. 10.811>	ast egomet Danaos Capaneaque tela uerebar:
<stat. theb. 10.812>	haec erat, haec metuenda manus ferrumque quod amens
<stat. theb. 10.813>	ipsa dedi. uiden ut iugulo consumpserit ensem?
<stat. theb. 10.814>	altius haud quisquam Danaum mucrone subisset.'
<stat. theb. 10.815>	diceret infelix etiamnum et cuncta repleret
<stat. theb. 10.816>	questibus: abducunt comites famulaeque perosam
<stat. theb. 10.817>	solantes thalamoque tenent, sedet eruta multo
<stat. theb. 10.818>	ungue genas; non illa diem, non uerba precantum
<stat. theb. 10.819>	respicit aut uisus flectit tellure relictos,
<stat. theb. 10.820>	iam uocis, iam mentis inops. sic aspera tigris
<stat. theb. 10.821>	fetibus abreptis Scythico deserta sub antro
<stat. theb. 10.822>	accubat et tepidi lambit uestigia saxi;
<stat. theb. 10.823>	nusquam irae, sedit rabidi feritasque famesque
<stat. theb. 10.824>	oris, eunt praeter secura armenta gregesque:
<stat. theb. 10.825>	aspicit illa iacens; ubi enim quibus ubera pascat
<stat. theb. 10.826>	aut quos ingenti premat expectata rapina?
<stat. theb. 10.827>	hactenus arma, tubae, ferrumque et uulnera: sed nunc
<stat. theb. 10.828>	comminus astrigeros Capaneus tollendus in axes.
<stat. theb. 10.829>	non mihi iam solito uatum de more canendum;
<stat. theb. 10.830>	maior ab Aoniis poscenda amentia lucis:
<stat. theb. 10.831>	mecum omnes audete deae! siue ille profunda
<stat. theb. 10.832>	missus nocte furor, Capaneaque signa secutae
<stat. theb. 10.833>	arma Iouem contra Stygiae rapuere sorores,
<stat. theb. 10.834>	seu uirtus egressa modum, seu gloria praeceps,
<stat. theb. 10.835>	seu magnae data fama neci, seu laeta malorum
<stat. theb. 10.836>	principia et blandae superum mortalibus irae.
<stat. theb. 10.837>	iam sordent terrena uiro taedetque profundae
<stat. theb. 10.838>	caedis, et exhaustis olim Graiumque suisque
<stat. theb. 10.839>	missilibus lassa respexit in aethera dextra.
<stat. theb. 10.840>	ardua mox toruo metitur culmina uisu, 
<stat. theb. 10.841>	innumerosque gradus gemina latus arbore clausos
<stat. theb. 10.842>	aerium sibi portat iter, longeque timendus
<stat. theb. 10.843>	multifidam quercum flagranti lumine uibrat;
<stat. theb. 10.844>	arma rubent una clipeoque incenditur ignis.
<stat. theb. 10.845>	'hac' ait 'in Thebas, hac me iubet ardua uirtus
<stat. theb. 10.846>	ire, Menoeceo qua lubrica sanguine turris.
<stat. theb. 10.847>	experiar quid sacra iuuent, an falsus Apollo.'
<stat. theb. 10.848>	dicit, et alterno captiua in moenia gressu
<stat. theb. 10.849>	surgit ouans: quales mediis in nubibus aether
<stat. theb. 10.850>	uidit Aloidas, cum cresceret impia tellus
<stat. theb. 10.851>	despectura deos nec adhuc inmane ueniret
<stat. theb. 10.852>	Pelion et trepidum iam tangeret Ossa Tonantem.
<stat. theb. 10.853>	tunc uero attoniti fatorum in cardine summo,
<stat. theb. 10.854>	ceu suprema lues urbi facibusque cruentis
<stat. theb. 10.855>	aequatura solo turres Bellona subiret,
<stat. theb. 10.856>	omnibus e tectis certatim ingentia saxa
<stat. theb. 10.857>	roboraque et ualidas fundae Balearis habenas,
<stat. theb. 10.858>	nam iaculis caeloque uagis spes unde sagittis?
<stat. theb. 10.859>	uerum auidi et tormenta rotant et molibus urguent.
<stat. theb. 10.860>	ille nec ingestis nec terga sequentibus umquam
<stat. theb. 10.861>	detrahitur telis, uacuoque sub aere pendens
<stat. theb. 10.862>	plana uelut terra certus uestigia figat,
<stat. theb. 10.863>	tendit et ingenti subit occurrente ruina:
<stat. theb. 10.864>	amnis ut incumbens longaeui robora pontis
<stat. theb. 10.865>	adsiduis oppugnat aquis; iam saxa fatiscunt
<stat. theb. 10.866>	emotaeque trabes: tanto uiolentior ille
<stat. theb. 10.867>	(sentit enim) maiore salo quassatque trahitque
<stat. theb. 10.868>	molem aegram, nexus donec celer alueus omnes
<stat. theb. 10.869>	abscidit et cursu uictor respirat aperto.
<stat. theb. 10.870>	utque petita diu celsus fastigia supra
<stat. theb. 10.871>	eminuit trepidamque adsurgens desuper urbem
<stat. theb. 10.872>	uidit et ingenti Thebas exterruit umbra,
<stat. theb. 10.873>	increpat attonitos: ~'humilesne Amphionis arces,
<stat. theb. 10.874>	pro pudor, hi faciles, carmenque imbelle secuti,
<stat. theb. 10.875>	hi, mentita diu Thebarum fabula, muri?~
<stat. theb. 10.876>	et quid tam egregium prosternere moenia molli
<stat. theb. 10.877>	structa lyra?' simul insultans gressuque manuque
<stat. theb. 10.878>	molibus obstantes cuneos tabulataque saeuus
<stat. theb. 10.879>	restruit: absiliunt pontes, tectique trementis
<stat. theb. 10.880>	saxea frena labant, dissaeptoque aggere rursus
<stat. theb. 10.881>	utitur et truncas rupes in templa domosque
<stat. theb. 10.882>	praecipitat frangitque suis iam moenibus urbem.
<stat. theb. 10.883>	iamque Iouem circa studiis diuersa fremebant
<stat. theb. 10.884>	Argolici Tyriique dei; pater, aequus utrisque,
<stat. theb. 10.885>	aspicit ingentes ardentum comminus iras
<stat. theb. 10.886>	seque obstare uidet. gemit inseruante nouerca
<stat. theb. 10.887>	Liber et obliquo respectans lumine patrem:
<stat. theb. 10.888>	'nunc ubi saeua manus, meaque heu cunabula flammae?
<stat. theb. 10.889>	fulmen, io ubi fulmen?' ait. gemit auctor Apollo
<stat. theb. 10.890>	quas dedit ipse domos; Lernam Thebasque rependit
<stat. theb. 10.891>	maestus et intento dubitat Tirynthius arcu;
<stat. theb. 10.892>	maternos plangit uolucer Danaeius Argos;
<stat. theb. 10.893>	flet Venus Harmoniae populos metuensque mariti
<stat. theb. 10.894>	stat procul et tacita Gradiuum respicit ira.
<stat. theb. 10.895>	increpat Aonios audax Tritonia diuos, 
<stat. theb. 10.896>	Iunonem tacitam furibunda silentia torquent.
<stat. theb. 10.897>	non tamen haec turbant pacem Iouis, ecce quierant
<stat. theb. 10.898>	iurgia cum mediis Capaneus auditus in astris,
<stat. theb. 10.899>	'nullane pro trepidis,' clamabat, 'numina Thebis
<stat. theb. 10.900>	statis? ubi infandae segnes telluris alumni,
<stat. theb. 10.901>	Bacchus et Alcides? piget instigare minores:
<stat. theb. 10.902>	tu potius uenias (quis enim concurrere nobis
<stat. theb. 10.903>	dignior?); en cineres Semelaeaque busta tenentur!
<stat. theb. 10.904>	nunc age, nunc totis in me conitere flammis,
<stat. theb. 10.905>	Iuppiter! an pauidas tonitru turbare puellas
<stat. theb. 10.906>	fortior et soceri turres excindere Cadmi?'
<stat. theb. 10.907>	ingemuit dictis superum dolor; ipse furentem
<stat. theb. 10.908>	risit et incussa sanctarum mole comarum,
<stat. theb. 10.909>	'quaenam spes hominum tumidae post proelia Phlegrae?
<stat. theb. 10.910>	tune etiam feriendus?' ait. premit undique lentum
<stat. theb. 10.911>	turba deum frendens et tela ultricia poscit,
<stat. theb. 10.912>	nec iam audet fatis turbata obsistere coniunx.
<stat. theb. 10.913>	ipsa dato nondum caelestis regia signo
<stat. theb. 10.914>	sponte tonat, coeunt ipsae sine flamine nubes
<stat. theb. 10.915>	accurruntque imbres: Stygias rupisse catenas
<stat. theb. 10.916>	Iapetum aut uictam supera ad conuexa leuari
<stat. theb. 10.917>	Inarimen Aetnamue putes. pudet ista timere
<stat. theb. 10.918>	caelicolas; sed cum in media uertigine mundi
<stat. theb. 10.919>	stare uirum insanasque uident deposcere pugnas,
<stat. theb. 10.920>	mirantur taciti et dubio pro fulmine pallent.
<stat. theb. 10.921>	coeperat Ogygiae supra fastigia turris
<stat. theb. 10.922>	arcanum mugire polus caelumque tenebris
<stat. theb. 10.923>	auferri: tenet ille tamen, quas non uidet, arces,
<stat. theb. 10.924>	fulguraque attritis quotiens micuere procellis,
<stat. theb. 10.925>	'his' ait 'in Thebas, his iam decet ignibus uti,
<stat. theb. 10.926>	hinc renouare faces lassamque accendere quercum.'
<stat. theb. 10.927>	talia dicentem toto Ioue fulmen adactum
<stat. theb. 10.928>	corripuit: primae fugere in nubila cristae,
<stat. theb. 10.929>	et clipei niger umbo cadit, iamque omnia lucent
<stat. theb. 10.930>	membra uiri. cedunt acies, et terror utrimque,
<stat. theb. 10.931>	quo ruat, ardenti feriat quas corpore turmas.
<stat. theb. 10.932>	[intra se stridere facem galeamque comasque
<stat. theb. 10.933>	quaerit, et urentem thoraca repellere dextra
<stat. theb. 10.934>	conatus ferri cinerem sub pectore tractat.]
<stat. theb. 10.935>	stat tamen, extremumque in sidera uersus anhelat,
<stat. theb. 10.936>	pectoraque inuisis obicit fumantia muris;
<stat. theb. 10.937>	nec caderet, sed membra uirum terrena relinquunt,
<stat. theb. 10.938>	exuiturque animus; paulum si tardius artus
<stat. theb. 10.939>	cessissent, potuit fulmen sperare secundum.

<stat. theb. 11.1>	Postquam magnanimus furias uirtutis iniquae
<stat. theb. 11.2>	consumpsit Capaneus expirauitque receptum
<stat. theb. 11.3>	fulmen, et ad terras longe comitata cadentem
<stat. theb. 11.4>	signauit muros ultricis semita flammae,
<stat. theb. 11.5>	componit dextra uictor concussa plagarum
<stat. theb. 11.6>	Iuppiter et uultu caelumque diemque reducit.
<stat. theb. 11.7>	gratantur superi, Phlegrae ceu fessus anhelet
<stat. theb. 11.8>	proelia et Encelado fumantem impresserit Aetnen.
<stat. theb. 11.9>	ille iacet lacerae complexus fragmina turris,
<stat. theb. 11.10>	toruus adhuc uisu memorandaque facta relinquens
<stat. theb. 11.11>	gentibus atque ipsi non inlaudata Tonanti.
<stat. theb. 11.12>	quantus Apollineae temerator matris Auerno
<stat. theb. 11.13>	tenditur; ipsae horrent, si quando pectore ab alto
<stat. theb. 11.14>	emergunt uolucres inmensaque membra iacentis
<stat. theb. 11.15>	spectant, dum miserae crescunt in pabula fibrae:
<stat. theb. 11.16>	sic grauat iniectus terras hostiliaque urit
<stat. theb. 11.17>	arua et anhelantem caelesti sulphure campum.
<stat. theb. 11.18>	respirant Thebae, templisque iacentia surgunt
<stat. theb. 11.19>	agmina; iam finis uotis finisque supremis
<stat. theb. 11.20>	planctibus, et natos ausae deponere matres.
<stat. theb. 11.21>	at uaga pallentes campo fuga uoluit Achiuos.
<stat. theb. 11.22>	nec iam hostes turmae aut ferrum mortale timetur:
<stat. theb. 11.23>	omnibus ante oculos irae Iouis, omnibus ardent
<stat. theb. 11.24>	arma metu galeaeque tonant, uisusque pauentes
<stat. theb. 11.25>	ipse sequi et profugis opponere Iuppiter ignes. 
<stat. theb. 11.26>	instat Agenoreus miles caelique tumultu
<stat. theb. 11.27>	utitur: indomitos ut cum Massyla per arua
<stat. theb. 11.28>	armenti reges magno leo fregit hiatu
<stat. theb. 11.29>	et contentus abit; rauci tunc comminus ursi,
<stat. theb. 11.30>	tunc auidi uenere lupi, rabieque remissa
<stat. theb. 11.31>	lambunt degeneres alienae uulnera praedae.
<stat. theb. 11.32>	hinc premit Eurymedon, cui rusticus horror in armis,
<stat. theb. 11.33>	rustica tela manu, patriumque agitare tumultus
<stat. theb. 11.34>	(Pan illi genitor); tener hinc conatibus annos
<stat. theb. 11.35>	egreditur iuuenemque patrem puer aequat Alatreus:
<stat. theb. 11.36>	felices ambo, sed fortunatior ille,
<stat. theb. 11.37>	quem genuisse iuuat; nec iam dinoscere promptum
<stat. theb. 11.38>	quae magis arma sonent, quo plus eat hasta lacerto.
<stat. theb. 11.39>	artatur denso fugientum examine uallum.
<stat. theb. 11.40>	quas uoluis, Gradiue, uices! modo moenia Cadmi
<stat. theb. 11.41>	scandebant, sua nunc defendunt tecta Pelasgi.
<stat. theb. 11.42>	ceu redeunt nubes, ceu circumflantibus Austris
<stat. theb. 11.43>	alternus procumbit ager, ceu gurgite cano
<stat. theb. 11.44>	nunc retegit bibulas, nunc induit aestus harenas.
<stat. theb. 11.45>	expirat late pubes Tirynthia, alumni
<stat. theb. 11.46>	exuuias imitata dei; trux maeret ab astris
<stat. theb. 11.47>	Amphitryoniades Nemeaea in sanguine terga
<stat. theb. 11.48>	et similes ramos similesque uidere pharetras.
<stat. theb. 11.49>	stabat in Argolicae ferrato culmine turris
<stat. theb. 11.50>	egregius lituo dextri Mauortis Enyeus
<stat. theb. 11.51>	hortator; sed tunc miseris dabat utile signum
<stat. theb. 11.52>	suadebatque fugam et tutos in castra receptus,
<stat. theb. 11.53>	cum subitum obliquo descendit ab aere uulnus,
<stat. theb. 11.54>	urguentisque sonum laeua manus aure retenta est,
<stat. theb. 11.55>	sicut erat; fugit in uacuas iam spiritus auras,
<stat. theb. 11.56>	iam gelida ora tacent, carmen tuba sola peregit.
<stat. theb. 11.57>	iamque potens scelerum geminaeque exercita gentis
<stat. theb. 11.58>	sanguine Tisiphone fraterna claudere quaerit
<stat. theb. 11.59>	bella tuba: nec se tanta in certamina fidit
<stat. theb. 11.60>	sufficere, inferna comitem ni sede Megaeram
<stat. theb. 11.61>	et consanguineos in proelia suscitet angues.
<stat. theb. 11.62>	ergo procul uacua concedit ualle solumque
<stat. theb. 11.63>	ense fodit Stygio terraeque inmurmurat absens
<stat. theb. 11.64>	nomen et (Elysiis signum indubitabile regnis)
<stat. theb. 11.65>	crinalem attollit longo stridore cerasten:
<stat. theb. 11.66>	caeruleae dux ille comae, quo protinus omnis
<stat. theb. 11.67>	horruit audito tellus pontusque polusque,
<stat. theb. 11.68>	et pater Aetnaeos iterum respexit ad ignes.
<stat. theb. 11.69>	accipit illa sonum; stabat tunc forte parenti
<stat. theb. 11.70>	proxima, dum coetu Capaneus laudatur ab omni
<stat. theb. 11.71>	Ditis et insignem Stygiis fouet amnibus umbram.
<stat. theb. 11.72>	protinus abrupta terrarum mole sub astris
<stat. theb. 11.73>	constitit, exultant manes, quantumque profundae
<stat. theb. 11.74>	rarescunt tenebrae, tantum de luce recessit.
<stat. theb. 11.75>	excipit atra soror dextraeque innexa profatur:
<stat. theb. 11.76>	'hac, germana, tenus Stygii metuenda parentis
<stat. theb. 11.77>	imperia et iussos potui tolerare furores
<stat. theb. 11.78>	sola super terras hostilique obuia mundo,
<stat. theb. 11.79>	dum uos Elysium et faciles compescitis umbras.
<stat. theb. 11.80>	nec pretium deforme morae cassique labores:
<stat. theb. 11.81>	hoc quodcumque madent campi, quod sanguine fumant
<stat. theb. 11.82>	stagna, quod innumero Lethaea examine gaudet
<stat. theb. 11.83>	ripa, meae uires laeta insignia. sed quid
<stat. theb. 11.84>	haec ego? Mars habeat, uulgataque iactet Enyo.
<stat. theb. 11.85>	uidistis (Stygiis certe manifestus in umbris) 
<stat. theb. 11.86>	sanguine foedatum rictus atroque madentem
<stat. theb. 11.87>	ora ducem tabo: miserum insatiabilis edit
<stat. theb. 11.88>	me tradente caput. modo nempe horrendus ab astris
<stat. theb. 11.89>	descendit uos usque fragor: me sacra premebat
<stat. theb. 11.90>	tempestas, ego mixta uiri furialibus armis
<stat. theb. 11.91>	bella deum et magnas ridebam fulminis iras.
<stat. theb. 11.92>	sed iam (effabor enim) longo sudore fatiscunt
<stat. theb. 11.93>	corda, soror, tardaeque manus; hebet infera caelo
<stat. theb. 11.94>	taxus et insuetos angues nimia astra soporant.
<stat. theb. 11.95>	tu, cui totus adhuc furor exultantque recentes
<stat. theb. 11.96>	Cocyti de fonte comae, da iungere uires.
<stat. theb. 11.97>	non solitas acies nec Martia bella paramus,
<stat. theb. 11.98>	sed fratrum (licet alma Fides Pietasque repugnent,
<stat. theb. 11.99>	uincentur), fratrum stringendi comminus enses.
<stat. theb. 11.100>	grande opus! ipsae odiis, ipsae discordibus armis
<stat. theb. 11.101>	aptemur. quid lenta uenis? agedum elige cuius
<stat. theb. 11.102>	signa feras. ambo faciles nostrique; sed anceps
<stat. theb. 11.103>	uulgus et adfatus matris blandamque precatu
<stat. theb. 11.104>	Antigonen timeo, paulum ne nostra retardent
<stat. theb. 11.105>	consilia. ipse etiam, qui nos lassare precando
<stat. theb. 11.106>	suetus et ultrices oculorum exposcere Diras,
<stat. theb. 11.107>	iam pater est: coetu fertur iam solus ab omni
<stat. theb. 11.108>	flere sibi. atque adeo moror ipsa inrumpere Thebas
<stat. theb. 11.109>	adsuetumque larem. tibi pareat impius exul,
<stat. theb. 11.110>	Argolicumque impelle nefas; neu mitis Adrastus
<stat. theb. 11.111>	praeualeat plebesque, caue, Lernaea moretur.
<stat. theb. 11.112>	uade, et in alternas inimica reuertere pugnas.'
<stat. theb. 11.113>	talia partitae diuersum abiere sorores:
<stat. theb. 11.114>	ut Notus et Boreas gemino de cardine mundi,
<stat. theb. 11.115>	hic niue Rhipaea, Libycis hic pastus harenis,
<stat. theb. 11.116>	bella cient: clamant amnes, freta, nubila, siluae,
<stat. theb. 11.117>	iamque patent strages; plangunt sua damna coloni
<stat. theb. 11.118>	et tamen oppressos miserantur in aequore nautas.
<stat. theb. 11.119>	illas ut summo uidit pater altus Olympo
<stat. theb. 11.120>	incestare diem trepidumque Hyperionis orbem
<stat. theb. 11.121>	suffundi maculis, toruo sic incohat ore:
<stat. theb. 11.122>	'uidimus armiferos, quo fas erat usque, furores,
<stat. theb. 11.123>	caelicolae, licitasque acies, etsi impia bella
<stat. theb. 11.124>	unus init aususque mea procumbere dextra.
<stat. theb. 11.125>	nunc par infandum miserisque incognita terris
<stat. theb. 11.126>	pugna subest: auferte oculos! absentibus ausint
<stat. theb. 11.127>	ista deis lateantque Iouem; sat funera mensae
<stat. theb. 11.128>	Tantaleae et sontes uidisse Lycaonis aras
<stat. theb. 11.129>	et festina polo ducentes astra Mycenas.
<stat. theb. 11.130>	nunc etiam turbanda dies: mala nubila, tellus,
<stat. theb. 11.131>	accipe, secedantque poli: stat parcere mundo
<stat. theb. 11.132>	caelitibusque meis; saltem ne uirginis almae
<stat. theb. 11.133>	sidera, Ledaei uideant neu talia fratres.'
<stat. theb. 11.134>	sic pater omnipotens, uisusque nocentibus aruis
<stat. theb. 11.135>	abstulit, et dulci terrae caruere sereno.
<stat. theb. 11.136>	iamque per Argolicas Erebo sata uirgo cohortes
<stat. theb. 11.137>	uestigat Polynicis iter portisque sub ipsis
<stat. theb. 11.138>	inuenit, incertum leto tot iniqua fugane
<stat. theb. 11.139>	exeat, et dubios turbabant omina sensus.
<stat. theb. 11.140>	uiderat, obscura uallum dum nocte pererrat
<stat. theb. 11.141>	aeger consilii curisque nouissima uoluens,
<stat. theb. 11.142>	coniugis Argiae laceram cum lampade maesta
<stat. theb. 11.143>	effigiem (sunt monstra deum: sic ire parabat,
<stat. theb. 11.144>	has latura uiro taedas erat!): ergo roganti,
<stat. theb. 11.145>	quae uia quisue dolor, cur maesta insignia, tantum
<stat. theb. 11.146>	fleuerat atque manu tacitos auerterat ignes.
<stat. theb. 11.147>	scit mentem uidisse nefas; etenim unde Mycenis
<stat. theb. 11.148>	adforet et uallum coniunx inopina subiret?
<stat. theb. 11.149>	sed fati monitus uicinaque funera sentit,
<stat. theb. 11.150>	ac sentire timet. cum uero Acherontis aperti
<stat. theb. 11.151>	Dira ter admoto tetigit thoraca flagello,
<stat. theb. 11.152>	ardet inops animi, nec tam considere regno
<stat. theb. 11.153>	quam scelus et caedem et perfossi in sanguine fratris
<stat. theb. 11.154>	expirare cupit, subitusque adfatur Adrastum:
<stat. theb. 11.155>	'sera quidem, extremus socium gentisque superstes
<stat. theb. 11.156>	Argolicae, consulta, pater, iam rebus in artis
<stat. theb. 11.157>	adgredior; tunc tempus erat, cum sanguis Achiuum
<stat. theb. 11.158>	integer, ire ultro propriamque capessere pugnam,
<stat. theb. 11.159>	non plebis Danaae florem regumque uerendas
<stat. theb. 11.160>	obiectare animas, ut lamentabile tantis
<stat. theb. 11.161>	urbibus induerem capiti decus. ast ea quando
<stat. theb. 11.162>	praeteriit uirtus, nunc saltem exoluere fas sit
<stat. theb. 11.163>	quae merui. scis namque, socer, licet alta recondas
<stat. theb. 11.164>	uulnera et adflictum generi uereare pudorem:
<stat. theb. 11.165>	ille ego sum qui te pacem et pia iura regentem
<stat. theb. 11.166>	(infelix utinamque aliis datus urbibus hospes!)
<stat. theb. 11.167>	extorrem patria regnoque++sed exige tandem
<stat. theb. 11.168>	supplicium: fratrem suprema in bella (quid horres?
<stat. theb. 11.169>	decretum est fixumque) uoco; desiste morari,
<stat. theb. 11.170>	nec poteris. non si atra parens miseraeque sorores
<stat. theb. 11.171>	in media arma cadant, non si ipse ad bella ruenti
<stat. theb. 11.172>	obstet et extinctos galeae pater ingerat orbes,
<stat. theb. 11.173>	deficiam. anne bibam superest quodcumque cruoris
<stat. theb. 11.174>	Inachii et uestris etiamnum mortibus utar?
<stat. theb. 11.175>	uidi ego me propter ruptos telluris hiatus,
<stat. theb. 11.176>	nec subii; uidi exanimum fecique nocentem
<stat. theb. 11.177>	Tydea; me Tegee regem indefensa reposcit,
<stat. theb. 11.178>	orbaque Parrhasiis ululat mihi mater in antris.
<stat. theb. 11.179>	ipse nec Ismeni ripas, dum stagna cruentat
<stat. theb. 11.180>	Hippomedon, Tyrias potui nec scandere turres,
<stat. theb. 11.181>	dum tonat, et tecum, Capaneu, miscere furores.
<stat. theb. 11.182>	quis tantus pro luce timor? sed digna rependam.
<stat. theb. 11.183>	conueniant ubi quaeque nurus matresque Pelasgae
<stat. theb. 11.184>	longaeuique patres, quorum tot gaudia carpsi
<stat. theb. 11.185>	orbauique domos: fratri concurro, quid ultra est?
<stat. theb. 11.186>	spectent et uotis uictorem Eteoclea poscant.
<stat. theb. 11.187>	iamque uale, coniunx, dulcesque ualete Mycenae!
<stat. theb. 11.188>	at tu, care socer, (nec enim omnis culpa malorum
<stat. theb. 11.189>	me penes, et superi mecum Parcaeque nocentes)
<stat. theb. 11.190>	sis lenis cineri, meque haec post proelia raptum
<stat. theb. 11.191>	alitibus fratrique tegas urnamque reportes,
<stat. theb. 11.192>	hoc tantum, et natae melius conubia iungas.'
<stat. theb. 11.193>	ibant in lacrimas, ueluti cum uere reuerso
<stat. theb. 11.194>	Bistoniae tepuere niues, summittitur ingens
<stat. theb. 11.195>	Haemus et angustos Rhodope descendit in amnes.
<stat. theb. 11.196>	coeperat et leni senior mulcere furentem
<stat. theb. 11.197>	adloquio: scidit orsa nouo terrore cruenta
<stat. theb. 11.198>	Eumenis, alipedemque citum fataliaque arma
<stat. theb. 11.199>	protinus, Inachii uultus expressa Pherecli,
<stat. theb. 11.200>	obtulit ac fidas exclusit casside uoces.
<stat. theb. 11.201>	ac super haec: 'abrumpe moras, celeremus! et illum
<stat. theb. 11.202>	aduentare ferunt portis.' sic omnia uicit,
<stat. theb. 11.203>	correptumque iniecit equo; uolat aequore aperto
<stat. theb. 11.204>	pallidus instantemque deae circumspicit umbram.
<stat. theb. 11.205>	sacra Ioui merito Tyrius pro fulmine ductor
<stat. theb. 11.206>	nequiquam Danaos ratus exarmasse ferebat.
<stat. theb. 11.207>	nec pater aetherius diuumque has ullus ad aras,
<stat. theb. 11.208>	sed mala Tisiphone trepidis inserta ministris
<stat. theb. 11.209>	astat et inferno praeuertit uota Tonanti.
<stat. theb. 11.210>	'summe deum, tibi namque meae primordia Thebae 
<stat. theb. 11.211>	(liueat infandum licet Argos et aspera Iuno)
<stat. theb. 11.212>	debent, Sidonios ex quo per litora raptor
<stat. theb. 11.213>	turbasti thiasos, dignatus uirgine nostra
<stat. theb. 11.214>	terga premi et placidas falsum mugire per undas.
<stat. theb. 11.215>	nec te uana fides iterum Cadmeia adeptum
<stat. theb. 11.216>	conubia et Tyrios nimium inrupisse penates:
<stat. theb. 11.217>	tandem, inquam, soceros dilectaque moenia gratus
<stat. theb. 11.218>	respicis adsertorque tonas; ceu regia caeli
<stat. theb. 11.219>	attemptata tui, sic te pro turribus altis
<stat. theb. 11.220>	uidimus urguentem nubes, laetique benignum
<stat. theb. 11.221>	fulmen et auditos proauis agnouimus ignes.
<stat. theb. 11.222>	accipe nunc pecudes et magni turis aceruos
<stat. theb. 11.223>	uotiuumque marem; dignas sed pendere grates
<stat. theb. 11.224>	haud mortale opus est; certent tibi reddere Bacchus
<stat. theb. 11.225>	noster et Alcides, illis haec moenia seruas.'
<stat. theb. 11.226>	dixerat: ast illi niger ignis in ora genasque
<stat. theb. 11.227>	prosiluit raptumque comis diadema cremauit.
<stat. theb. 11.228>	tunc ferus ante ictum spumis delubra cruentat
<stat. theb. 11.229>	taurus et obstantum mediis e coetibus exit
<stat. theb. 11.230>	turbidus insanoque ferens altaria cornu.
<stat. theb. 11.231>	diffugiunt famuli, et regem solatur haruspex.
<stat. theb. 11.232>	ipse instaurari sacrum male fortis agique
<stat. theb. 11.233>	imperat, et magnos ficto premit ore timores.
<stat. theb. 11.234>	qualis ubi implicitum Tirynthius ossibus ignem
<stat. theb. 11.235>	sensit et Oetaeas membris accedere uestes,
<stat. theb. 11.236>	uota incepta tamen libataque tura ferebat
<stat. theb. 11.237>	durus adhuc patiensque mali; mox grande coactus
<stat. theb. 11.238>	ingemuit, uictorque furit per uiscera Nessus.
<stat. theb. 11.239>	nuntius exanimi suspensus pectora cursu
<stat. theb. 11.240>	Aepytus ad regem portae statione relicta
<stat. theb. 11.241>	tendit et haec trepido uix intellectus anhelat:
<stat. theb. 11.242>	'rumpe pios cultus intempestiuaque, rector,
<stat. theb. 11.243>	sacra deum: frater muris circum omnibus instat
<stat. theb. 11.244>	portarumque moras frenis adsultat et hastis,
<stat. theb. 11.245>	nomine te crebro, te solum in proelia poscens. 
<stat. theb. 11.246>	flent maesti retro comites, et uterque loquenti
<stat. theb. 11.247>	aggemit et pulsis exercitus obstrepit armis.
<stat. theb. 11.248>	ille uocat. nunc tempus erat, sator optime diuum!
<stat. theb. 11.249>	quid meruit Capaneus?' turbatus inhorruit altis
<stat. theb. 11.250>	rex odiis, mediaque tamen gauisus in ira est.
<stat. theb. 11.251>	sic ubi regnator post exulis otia tauri
<stat. theb. 11.252>	mugitum hostilem summa tulit aure iuuencus
<stat. theb. 11.253>	agnouitque minas, magna stat feruidus ira
<stat. theb. 11.254>	ante gregem spumisque animos ardentibus efflat,
<stat. theb. 11.255>	nunc pede toruus humum, nunc cornibus aera findens;
<stat. theb. 11.256>	horret ager, trepidaeque expectant proelia ualles.
<stat. theb. 11.257>	nec desunt regni comites: 'sine moenia pulset
<stat. theb. 11.258>	inritus.' 'ille autem fractis huc audeat usque
<stat. theb. 11.259>	uiribus?' 'hic miseris furor est instare periclo,
<stat. theb. 11.260>	nec librare metus et tuta odisse.' 'resiste
<stat. theb. 11.261>	hic fretus solio, nos propulsabimus hostem,
<stat. theb. 11.262>	nos bellare iube.' sic proxima turba, sed ardens
<stat. theb. 11.263>	ecce aderat luctu dicturusque omnia belli
<stat. theb. 11.264>	libertate Creon: urit fera corda Menoeceus;
<stat. theb. 11.265>	nulla patri requies, illum quaeritque tenetque;
<stat. theb. 11.266>	illum sanguineos proflantem pectore riuos
<stat. theb. 11.267>	aspicit et saeua semper de turre cadentem.
<stat. theb. 11.268>	ut dubium et pugnas cunctantem Eteoclea uidit,
<stat. theb. 11.269>	'ibis' ait 'neque te ulterius fratremque ducemque,
<stat. theb. 11.270>	pessime, funeribus patriae lacrimisque potentem,
<stat. theb. 11.271>	Eumenidum bellique reum, patiemur inulti.
<stat. theb. 11.272>	sat tua non aequis luimus periuria diuis.
<stat. theb. 11.273>	urbem armis opibusque grauem et modo ciuibus artam,
<stat. theb. 11.274>	ceu caelo deiecta lues inimicaue tellus,
<stat. theb. 11.275>	hausisti, uacuamque tamen sublimis obumbras?
<stat. theb. 11.276>	deest seruitio plebes: hos ignis egentes
<stat. theb. 11.277>	fert humus, hos pelago patrius iam detulit amnis;
<stat. theb. 11.278>	hi quaerunt artus, illi anxia uulnera curant.
<stat. theb. 11.279>	redde agedum miseris fratres natosque patresque,
<stat. theb. 11.280>	redde aruis domibusque uiros! ubi maximus Hypseus
<stat. theb. 11.281>	finitimusque Dryas? ubi Phocidos arma sonorae
<stat. theb. 11.282>	Euboicique duces? illos tamen aequa duelli
<stat. theb. 11.283>	fors tulit ad manes: at tu (pudet), hostia regni,
<stat. theb. 11.284>	hostia, nate, iaces, ceu mutus et e grege sanguis
<stat. theb. 11.285>	(ei mihi) primitiis ararum et rite nefasto
<stat. theb. 11.286>	libatus iussusque mori: et cunctabitur ultra
<stat. theb. 11.287>	iste nec, aduerso nunc saltem Marte uocatus,
<stat. theb. 11.288>	stabit? an in pugnas alium iubet ire profanus
<stat. theb. 11.289>	Tiresias iterumque meos oracula nectit
<stat. theb. 11.290>	in gemitus? quid enim misero super unicus Haemon?
<stat. theb. 11.291>	ille iube subeat, tuque hinc spectator ab alta
<stat. theb. 11.292>	turre sede! quid saeua fremis famulamque cohortem
<stat. theb. 11.293>	respectas? hi te ire uolunt, hi pendere poenas;
<stat. theb. 11.294>	ipsa etiam genetrix ipsaeque odere sorores.
<stat. theb. 11.295>	in te ardens frater ferrum mortemque minatur 
<stat. theb. 11.296>	saeuaque portarum conuellit claustra, nec audis?'
<stat. theb. 11.297>	sic pater infrendens, miseraque exaestuat ira.
<stat. theb. 11.298>	ille sub haec, 'non fallis' ait 'nec te incluta nati
<stat. theb. 11.299>	fata mouent. canere illa patrem et iactare decebat,
<stat. theb. 11.300>	sed spes sub lacrimis, spes atque occulta cupido
<stat. theb. 11.301>	his latet: insano praetendis funera uoto,
<stat. theb. 11.302>	meque premis frustra uacuae ceu proximus aulae.
<stat. theb. 11.303>	non ita Sidoniam Fortuna reliquerit urbem,
<stat. theb. 11.304>	in te ut sceptra cadant, tanto indignissime nato.
<stat. theb. 11.305>	nec mihi difficilis praesens uindicta++sed arma,
<stat. theb. 11.306>	arma prius, famuli! coeant in proelia fratres.
<stat. theb. 11.307>	uult gemitus lenire Creon. lucrare furorem:
<stat. theb. 11.308>	uictori mihi cuncta lues.' sic iurgia paulum
<stat. theb. 11.309>	distulit atque ensem, quem iam dabat ira, repressit.
<stat. theb. 11.310>	ictus ut incerto pastoris uulnere serpens
<stat. theb. 11.311>	erigitur gyro longumque e corpore toto
<stat. theb. 11.312>	uirus in ore legit; paulum si deuius hostis
<stat. theb. 11.313>	torsit iter, cecidere minae tumefactaque frustra
<stat. theb. 11.314>	colla sedent, irasque sui bibit ipse ueneni.
<stat. theb. 11.315>	at genetrix, primam funestae sortis ut amens
<stat. theb. 11.316>	expauit famam (nec tarde credidit), ibat
<stat. theb. 11.317>	scissa comam uultusque et pectore nuda cruento,
<stat. theb. 11.318>	non sexus decorisue memor: Pentheia qualis
<stat. theb. 11.319>	mater ad insani scandebat culmina montis,
<stat. theb. 11.320>	promissum saeuo caput adlatura Lyaeo.
<stat. theb. 11.321>	non comites, non ferre piae uestigia natae
<stat. theb. 11.322>	aequa ualent: tantum miserae dolor ultimus addit
<stat. theb. 11.323>	robur, et exangues crudescunt luctibus anni.
<stat. theb. 11.324>	iamque decus galeae, iam spicula saeua ligabat
<stat. theb. 11.325>	ductor et ad lituos hilarem intrepidumque tubarum
<stat. theb. 11.326>	prospiciebat equum, subito cum apparuit ingens
<stat. theb. 11.327>	mater, et ipse metu famulumque expalluit omnis
<stat. theb. 11.328>	coetus, et oblatam retro dedit armiger hastam.
<stat. theb. 11.329>	'quis furor? unde iterum regni integrata resurgit
<stat. theb. 11.330>	Eumenis? ipsi etiam post omnia, comminus ipsi
<stat. theb. 11.331>	stabitis? usque adeo geminas duxisse cohortes
<stat. theb. 11.332>	et facinus mandasse parum est? quo deinde redibit
<stat. theb. 11.333>	uictor? in hosne sinus? o diri coniugis olim
<stat. theb. 11.334>	felices tenebrae! datis, improba lumina, poenas:
<stat. theb. 11.335>	haec spectanda dies. quo, saeue, minantia flectis
<stat. theb. 11.336>	ora? quid alternus uultus pallorque ruborque
<stat. theb. 11.337>	mutat, et obnixi frangunt mala murmura dentes?
<stat. theb. 11.338>	me miseram! uinces? prius haec tamen arma necesse est
<stat. theb. 11.339>	experiare domi: stabo ipso in limine portae
<stat. theb. 11.340>	auspicium infelix scelerumque inmanis imago.
<stat. theb. 11.341>	haec tibi canities, haec sunt calcanda, nefande,
<stat. theb. 11.342>	ubera, perque uterum sonipes hic matris agendus.
<stat. theb. 11.343>	parce: quid oppositam capulo parmaque repellis?
<stat. theb. 11.344>	non ego te contra Stygiis feralia sanxi
<stat. theb. 11.345>	uota deis, caeco nec Erinyas ore rogaui.
<stat. theb. 11.346>	exaudi miseram: genetrix te, saeue, precatur,
<stat. theb. 11.347>	non pater; adde moram sceleri et metire quod audes.
<stat. theb. 11.348>	sed pulsat muros germanus et impia contra
<stat. theb. 11.349>	bella ciet? non mater enim, non obstat eunti
<stat. theb. 11.350>	ulla soror: te cuncta rogant, hic plangimus omnes;
<stat. theb. 11.351>	ast ibi uix unus pugnas dissuadet Adrastus,
<stat. theb. 11.352>	aut fortasse iubet. tu limina auita deosque
<stat. theb. 11.353>	linquis et a nostris in fratrem amplexibus exis?'
<stat. theb. 11.354>	at parte ex alia tacitos obstante tumultu
<stat. theb. 11.355>	Antigone furata gradus (nec casta retardat
<stat. theb. 11.356>	uirginitas) uolat Ogygii fastigia muri
<stat. theb. 11.357>	exuperare furens; senior comes haeret eunti
<stat. theb. 11.358>	Actor, et hic summas non duraturus ad arces.
<stat. theb. 11.359>	utque procul uisis paulum dubitauit in armis,
<stat. theb. 11.360>	agnouitque (nefas!) iaculis et uoce superba
<stat. theb. 11.361>	tecta incessentem, magno prius omnia planctu
<stat. theb. 11.362>	implet et ex muris ceu descensura profatur:
<stat. theb. 11.363>	'comprime tela manu paulumque hanc respice turrem,
<stat. theb. 11.364>	frater, et horrentes refer in mea lumina cristas!
<stat. theb. 11.365>	agnoscisne hostes? sic annua pacta fidemque
<stat. theb. 11.366>	poscimus? hi questus, haec est bona causa modesti
<stat. theb. 11.367>	exulis? Argolicos per te, germane, penates
<stat. theb. 11.368>	(nam Tyriis iam nullus honos), per si quid in illa
<stat. theb. 11.369>	dulce domo, summitte animos: en utraque gentis
<stat. theb. 11.370>	turba rogant ambaeque acies; rogat illa suorum
<stat. theb. 11.371>	Antigone deuota malis suspectaque regi,
<stat. theb. 11.372>	et tantum tua, dire, soror. saltem ora trucesque
<stat. theb. 11.373>	solue genas; liceat uultus fortasse supremum
<stat. theb. 11.374>	noscere dilectos et ad haec lamenta uidere
<stat. theb. 11.375>	anne fleas. illum gemitu iam supplice mater
<stat. theb. 11.376>	frangit et exertum dimittere dicitur ensem:
<stat. theb. 11.377>	tu mihi fortis adhuc, mihi, quae tua nocte dieque
<stat. theb. 11.378>	exilia erroresque fleo iam iamque tumentem
<stat. theb. 11.379>	placaui tibi saepe patrem? quid crimine soluis
<stat. theb. 11.380>	germanum? nempe ille fidem et stata foedera rupit,
<stat. theb. 11.381>	ille nocens saeuusque suis; tamen ecce uocatus
<stat. theb. 11.382>	non uenit.' his paulum furor elanguescere dictis
<stat. theb. 11.383>	coeperat, obstreperet quamquam atque obstaret Erinys;
<stat. theb. 11.384>	iam summissa manus, lente iam flectit habenas,
<stat. theb. 11.385>	iam tacet; erumpunt gemitus, lacrimasque fatetur
<stat. theb. 11.386>	cassis; hebent irae, pariterque et abire nocentem
<stat. theb. 11.387>	et uenisse pudet: subito cum matre repulsa
<stat. theb. 11.388>	Eumenis eiecit fractis Eteoclea portis
<stat. theb. 11.389>	clamantem: 'uenio, solumque quod ante uocasti
<stat. theb. 11.390>	inuideo; ne incesse moras, grauis arma tenebat
<stat. theb. 11.391>	mater; io patria, o regum incertissima tellus,
<stat. theb. 11.392>	nunc certe uictoris eris!' nec mitior ille,
<stat. theb. 11.393>	'tandem,' inquit, 'scis, saeue, fidem et descendis in aequum?
<stat. theb. 11.394>	o mihi nunc primum longo post tempore frater,
<stat. theb. 11.395>	congredere: hae leges, haec foedera sola supersunt.'
<stat. theb. 11.396>	sic hostile tuens fratrem; namque uritur alto
<stat. theb. 11.397>	corde quod innumeri comites, quod regia cassis
<stat. theb. 11.398>	instratusque ostro sonipes, quod fulua metallo
<stat. theb. 11.399>	parma micet, quamquam haud armis inhonorus et ipse
<stat. theb. 11.400>	nec palla uulgare nitens: opus ipsa nouarat
<stat. theb. 11.401>	Maeoniis Argia modis ac pollice docto
<stat. theb. 11.402>	stamina purpureae sociauerat aurea telae.
<stat. theb. 11.403>	iamque in puluereum Furiis hortantibus aequor
<stat. theb. 11.404>	prosiliunt, sua quemque comes stimulatque monetque.
<stat. theb. 11.405>	frena tenent ipsae phalerasque et lucida comunt
<stat. theb. 11.406>	arma manu mixtisque iubas serpentibus augent.
<stat. theb. 11.407>	stat consanguineum campo scelus, unius ingens
<stat. theb. 11.408>	bellum uteri, coeuntque pares sub casside uultus.
<stat. theb. 11.409>	signa pauent, siluere tubae, stupefactaque Martis
<stat. theb. 11.410>	cornua; ter nigris auidus regnator ab oris
<stat. theb. 11.411>	intonuit terque ima soli concussit, et ipsi
<stat. theb. 11.412>	armorum fugere dei: nusquam incluta Virtus,
<stat. theb. 11.413>	restinxit Bellona faces, longeque pauentes
<stat. theb. 11.414>	Mars rapuit currus, et Gorgone cruda uirago
<stat. theb. 11.415>	abstitit, inque uicem Stygiae rubuere sorores.
<stat. theb. 11.416>	prominet excelsis uulgus miserabile tectis,
<stat. theb. 11.417>	cuncta madent lacrimis et ab omni plangitur arce.
<stat. theb. 11.418>	hinc questi uixisse senes, hinc pectore nudo
<stat. theb. 11.419>	stant matres paruosque uetant attendere natos.
<stat. theb. 11.420>	ipse quoque Ogygios monstra ad gentilia manes
<stat. theb. 11.421>	Tartareus rector porta iubet ire reclusa.
<stat. theb. 11.422>	montibus insidunt patriis tristique corona
<stat. theb. 11.423>	infecere diem et uinci sua crimina gaudent.
<stat. theb. 11.424>	illos ut stimulis ire in discrimen apertis
<stat. theb. 11.425>	audit et sceleri nullum iam obstare pudorem,
<stat. theb. 11.426>	aduolat et medias inmittit Adrastus habenas,
<stat. theb. 11.427>	ipse quidem et regnis multum et uenerabilis aeuo.
<stat. theb. 11.428>	sed quid apud tales, quis nec sua pignora curae,
<stat. theb. 11.429>	exter honos? tamen ille rogat: 'spectabimus ergo hoc,
<stat. theb. 11.430>	Inachidae Tyriique, nefas? ubi iura deique?
<stat. theb. 11.431>	bella ubi? ne perstate animis. te deprecor, hostis
<stat. theb. 11.432>	(quamquam, haec ira sinat, nec tu mihi sanguine longe),
<stat. theb. 11.433>	te, gener, et iubeo; sceptri si tanta cupido est,
<stat. theb. 11.434>	exuo regales habitus, i, Lernan et Argos
<stat. theb. 11.435>	solus habe!' non uerba magis suadentia frangunt
<stat. theb. 11.436>	accensos sumptisque semel conatibus obstant,
<stat. theb. 11.437>	quam Scytha curuatis erectus fluctibus umquam
<stat. theb. 11.438>	Pontus Cyaneos uetuit concurrere montes.
<stat. theb. 11.439>	ut periisse preces geminoque ad proelia fusos
<stat. theb. 11.440>	puluere cornipedes explorarique furentum
<stat. theb. 11.441>	in digitis ammenta uidet, fugit omnia linquens,
<stat. theb. 11.442>	castra, uiros, generum, Thebas, ac fata monentem
<stat. theb. 11.443>	conuersumque iugo propellit Ariona: qualis
<stat. theb. 11.444>	demissus curru laeuae post praemia sortis
<stat. theb. 11.445>	umbrarum custos mundique nouissimus heres
<stat. theb. 11.446>	palluit, amisso ueniens in Tartara caelo.
<stat. theb. 11.447>	non tamen indulsit pugnae cunctataque primo
<stat. theb. 11.448>	substitit in scelere et paulum Fortuna morata est.
<stat. theb. 11.449>	bis cassae periere uiae, bis comminus actos
<stat. theb. 11.450>	auertit bonus error equos, puraeque nefandi
<stat. theb. 11.451>	sanguinis obliquis ceciderunt ictibus hastae.
<stat. theb. 11.452>	tendunt frena manu, saeuis calcaribus urguent
<stat. theb. 11.453>	inmeritos; mouet et geminas uenerabile diuum
<stat. theb. 11.454>	prodigium turmas, alternaque murmura uoluunt
<stat. theb. 11.455>	mussantes: iterare acies, procurrere saepe
<stat. theb. 11.456>	impetus et totum miseris opponere bellum.
<stat. theb. 11.457>	iamdudum terris coetuque offensa deorum
<stat. theb. 11.458>	auersa caeli Pietas in parte sedebat,
<stat. theb. 11.459>	non habitu quo nota prius, non ore sereno,
<stat. theb. 11.460>	sed uittis exuta comam, fraternaque bella,
<stat. theb. 11.461>	ceu soror infelix pugnantum aut anxia mater,
<stat. theb. 11.462>	deflebat, saeuumque Iouem Parcasque nocentes
<stat. theb. 11.463>	uociferans, seseque polis et luce relicta
<stat. theb. 11.464>	descensuram Erebo et Stygios iam malle penates.
<stat. theb. 11.465>	'quid me' ait 'ut saeuis animantum ac saepe deorum
<stat. theb. 11.466>	obstaturam animis, princeps Natura, creabas?
<stat. theb. 11.467>	nil iam ego per populos, nusquam reuerentia nostri.
<stat. theb. 11.468>	o furor, o homines diraeque Prometheos artes!
<stat. theb. 11.469>	quam bene post Pyrrham tellus pontusque uacabant!
<stat. theb. 11.470>	en mortale genus!' dixit, speculataque tempus
<stat. theb. 11.471>	auxilio, 'temptemus' ait 'licet inrita coner,'
<stat. theb. 11.472>	desiluitque polo; niueus sub nubibus atris
<stat. theb. 11.473>	quamquam maesta deae sequitur uestigia limes.
<stat. theb. 11.474>	uix steterat campo, subita mansuescere pace
<stat. theb. 11.475>	agmina sentirique nefas; tunc ora madescunt
<stat. theb. 11.476>	pectoraque, et tacitus subrepsit fratribus horror.
<stat. theb. 11.477>	arma etiam simulata gerens cultusque uiriles,
<stat. theb. 11.478>	nunc his, nunc illis, 'agite, ite, obsistite,' clamat,
<stat. theb. 11.479>	'quis nati fratresque domi, quis pignora tanta
<stat. theb. 11.480>	hic quoque! nonne palam est ultro miserescere diuos?
<stat. theb. 11.481>	tela cadunt, cunctantur equi, Fors ipsa repugnat.'
<stat. theb. 11.482>	nonnihil impulerat dubios, ni torua notasset
<stat. theb. 11.483>	Tisiphone fraudes caelestique ocior igne
<stat. theb. 11.484>	adforet increpitans: 'quid belli obuerteris ausis,
<stat. theb. 11.485>	numen iners pacique datum? cede, improba: noster
<stat. theb. 11.486>	hic campus nosterque dies; nunc sera nocentes
<stat. theb. 11.487>	defendis Thebas. ubi tunc, cum bella cieret
<stat. theb. 11.488>	Bacchus et armatas furiarent orgia matres?
<stat. theb. 11.489>	aut ubi segnis eras, dum Martius impia serpens
<stat. theb. 11.490>	stagna bibit, dum Cadmus arat, dum uicta cadit Sphinx,
<stat. theb. 11.491>	dum rogat Oedipoden genitor, dum lampade nostra
<stat. theb. 11.492>	in thalamos Iocasta uenit?' sic urguet, et ultro
<stat. theb. 11.493>	uitantem aspectus etiam pudibundaque longe
<stat. theb. 11.494>	ora reducentem premit astridentibus hydris
<stat. theb. 11.495>	intentatque faces; deiectam in lumina pallam 
<stat. theb. 11.496>	diua trahit magnoque fugit questura Tonanti.
<stat. theb. 11.497>	tunc uero accensae stimulis maioribus irae:
<stat. theb. 11.498>	arma placent, uersaeque uolunt spectare cohortes.
<stat. theb. 11.499>	instaurant crudele nefas; rex impius aptat
<stat. theb. 11.500>	tela et funestae casum prior occupat hastae.
<stat. theb. 11.501>	illa uiam medium clipei conata per orbem
<stat. theb. 11.502>	non perfert ictus atque alto uincitur auro.
<stat. theb. 11.503>	tunc exul subit et clare funesta precatur:
<stat. theb. 11.504>	'di, quos effosso non inritus ore rogauit
<stat. theb. 11.505>	Oedipodes flammare nefas, non improba posco
<stat. theb. 11.506>	uota: piabo manus et eodem pectora ferro
<stat. theb. 11.507>	rescindam, dum me moriens hic sceptra tenentem
<stat. theb. 11.508>	linquat et hunc secum portet minor umbra dolorem.'
<stat. theb. 11.509>	hasta subit uelox equitis femur inter equique
<stat. theb. 11.510>	ilia, letum utrique uolens; sed plaga sedentis
<stat. theb. 11.511>	laxato uitata genu, tamen inrita uoti
<stat. theb. 11.512>	cuspis in obliquis inuenit uulnera costis.
<stat. theb. 11.513>	it praeceps sonipes strictae contemptor habenae
<stat. theb. 11.514>	aruaque sanguineo scribit rutilantia gyro.
<stat. theb. 11.515>	exultat fratris credens hunc ille cruorem
<stat. theb. 11.516>	(credit et ipse metu), totis iamque exul habenis
<stat. theb. 11.517>	indulget, caecusque auidos inlidit in aegrum
<stat. theb. 11.518>	cornipedem cursus. miscentur frena manusque
<stat. theb. 11.519>	telaque, et ad terram turbatis gressibus ambo
<stat. theb. 11.520>	praecipitant. ut nocte rates, quas nubilus Auster
<stat. theb. 11.521>	implicuit, frangunt tonsas mutantque rudentes,
<stat. theb. 11.522>	luctataeque diu tenebris hiemique sibique,
<stat. theb. 11.523>	sicut erant, imo pariter sedere profundo:
<stat. theb. 11.524>	haec pugnae facies. coeunt sine more, sine arte,
<stat. theb. 11.525>	tantum animis iraque, atque ignescentia cernunt
<stat. theb. 11.526>	per galeas odia et uultus rimantur acerbo
<stat. theb. 11.527>	lumine: nil adeo mediae telluris, et enses
<stat. theb. 11.528>	impliciti innexaeque manus, alternaque saeui
<stat. theb. 11.529>	murmura ceu lituos rapiunt aut signa tubarum.
<stat. theb. 11.530>	fulmineos ueluti praeceps cum comminus egit
<stat. theb. 11.531>	ira sues strictisque erexit tergora saetis:
<stat. theb. 11.532>	igne tremunt oculi, lunataque dentibus uncis
<stat. theb. 11.533>	ora sonant; spectat pugnas de rupe propinqua
<stat. theb. 11.534>	uenator pallens canibusque silentia suadet:
<stat. theb. 11.535>	sic auidi incurrunt; necdum letalia miscent
<stat. theb. 11.536>	uulnera, sed coeptus sanguis, facinusque peractum est.
<stat. theb. 11.537>	nec iam opus est Furiis; tantum mirantur et astant
<stat. theb. 11.538>	laudantes, hominumque dolent plus posse furores.
<stat. theb. 11.539>	fratris uterque furens cupit adfectatque cruorem
<stat. theb. 11.540>	et nescit manare suum; tandem inruit exul,
<stat. theb. 11.541>	hortatusque manum, cui fortior ira nefasque
<stat. theb. 11.542>	iustius, alte ensem germani in corpore pressit,
<stat. theb. 11.543>	qua male iam plumis imus tegit inguina thorax.
<stat. theb. 11.544>	ille dolens nondum, sed ferri frigore primo
<stat. theb. 11.545>	territus, in clipeum turbatos colligit artus;
<stat. theb. 11.546>	mox intellecto magis ac magis aeger anhelat
<stat. theb. 11.547>	uulnere. nec parcit cedenti atque increpat hostis:
<stat. theb. 11.548>	'quo retrahis, germane, gradus? hoc languida somno,
<stat. theb. 11.549>	hoc regnis effeta quies, hoc longa sub umbra
<stat. theb. 11.550>	imperia! exilio rebusque exercita egenis
<stat. theb. 11.551>	membra uides; disce arma pati nec fidere laetis.'
<stat. theb. 11.552>	sic pugnant miseri; restabat lassa nefando
<stat. theb. 11.553>	uita duci summusque cruor, poterantque parumper
<stat. theb. 11.554>	stare gradus; sed sponte ruit fraudemque supremam
<stat. theb. 11.555>	in media iam morte parat. clamore Cithaeron
<stat. theb. 11.556>	erigitur, fraterque ratus uicisse leuauit
<stat. theb. 11.557>	ad caelum palmas: 'bene habet! non inrita uoui,
<stat. theb. 11.558>	cerno graues oculos atque ora natantia leto.
<stat. theb. 11.559>	huc aliquis propere sceptrum atque insigne comarum,
<stat. theb. 11.560>	dum uidet.' haec dicens gressus admouit et arma, 
<stat. theb. 11.561>	ceu templis decus et patriae laturus ouanti,
<stat. theb. 11.562>	arma etiam spoliare cupit; nondum ille peractis
<stat. theb. 11.563>	manibus ultrices animam seruabat in iras.
<stat. theb. 11.564>	utque superstantem pronumque in pectora sensit,
<stat. theb. 11.565>	erigit occulte ferrum uitaeque labantis
<stat. theb. 11.566>	reliquias tenues odio suppleuit, et ensem
<stat. theb. 11.567>	iam laetus fati fraterno in corde reliquit.
<stat. theb. 11.568>	ille autem: 'uiuisne an adhuc manet ira superstes,
<stat. theb. 11.569>	perfide, nec sedes umquam meriture quietas?
<stat. theb. 11.570>	huc mecum ad manes! illic quoque pacta reposcam,
<stat. theb. 11.571>	si modo Agenorei stat Cnosia iudicis urna,
<stat. theb. 11.572>	qua reges punire datur.' nec plura locutus
<stat. theb. 11.573>	concidit et totis fratrem grauis obruit armis.
<stat. theb. 11.574>	ite truces animae funestaque Tartara leto
<stat. theb. 11.575>	polluite et cunctas Erebi consumite poenas!
<stat. theb. 11.576>	uosque malis hominum, Stygiae, iam parcite, diuae:
<stat. theb. 11.577>	omnibus in terris scelus hoc omnique sub aeuo
<stat. theb. 11.578>	uiderit una dies, monstrumque infame futuris
<stat. theb. 11.579>	excidat, et soli memorent haec proelia reges.
<stat. theb. 11.580>	at genitor sceleris comperto fine profundis
<stat. theb. 11.581>	erupit tenebris saeuoque in limine profert
<stat. theb. 11.582>	mortem imperfectam: ueteri stat sordida tabo
<stat. theb. 11.583>	utraque canities, et durus sanguine crinis
<stat. theb. 11.584>	obnubit furiale caput; procul ora genaeque
<stat. theb. 11.585>	intus et effossae squalent uestigia lucis.
<stat. theb. 11.586>	uirgo autem impositae sustentat pondera laeuae,
<stat. theb. 11.587>	dextra sedet baculo. qualis si puppe relicta
<stat. theb. 11.588>	exosus manes pigri sulcator Auerni
<stat. theb. 11.589>	exeat ad superos solemque et pallida turbet
<stat. theb. 11.590>	astra, nec ipse diu fortis patiensque superni
<stat. theb. 11.591>	aeris; interea longum cessante magistro
<stat. theb. 11.592>	crescat opus, totisque expectent saecula ripis:
<stat. theb. 11.593>	talis init campum, comitique extrema gementi,
<stat. theb. 11.594>	'duc' ait 'ad natos patremque recentibus, oro,
<stat. theb. 11.595>	inice funeribus!' cunctatur nescia uirgo
<stat. theb. 11.596>	quid paret; impediunt iter implicitosque morantur
<stat. theb. 11.597>	arma, uiri, currus, altaque in strage seniles
<stat. theb. 11.598>	deficiunt gressus et dux miseranda laborat.
<stat. theb. 11.599>	ut quaesita diu monstrauit corpora clamor
<stat. theb. 11.600>	uirginis, insternit totos frigentibus artus.
<stat. theb. 11.601>	nec uox ulla seni: iacet inmugitque cruentis
<stat. theb. 11.602>	uulneribus, nec uerba diu temptata sequuntur.
<stat. theb. 11.603>	dum tractat galeas atque ora latentia quaerit,
<stat. theb. 11.604>	tandem muta diu genitor suspiria soluit:
<stat. theb. 11.605>	'tarda meam, Pietas, longo post tempore mentem
<stat. theb. 11.606>	percutis? estne sub hoc hominis clementia corde?
<stat. theb. 11.607>	uincis io miserum, uincis, Natura, parentem!
<stat. theb. 11.608>	en habeo gemitus lacrimaeque per arida serpunt
<stat. theb. 11.609>	uulnera et in molles sequitur manus impia planctus.
<stat. theb. 11.610>	accipite infandae iusta exequialia mortis,
<stat. theb. 11.611>	crudeles nimiumque mei! nec noscere natos
<stat. theb. 11.612>	adloquiumque aptare licet; dic, uirgo, precanti,
<stat. theb. 11.613>	quem teneo? quo nunc uestras ego saeuus honore
<stat. theb. 11.614>	prosequar inferias? o si fodienda redirent
<stat. theb. 11.615>	lumina et in uultus saeuire ex more potestas!
<stat. theb. 11.616>	heu dolor, heu iusto magis exaudita parentis
<stat. theb. 11.617>	uota malaeque preces! quisnam fuit ille deorum,
<stat. theb. 11.618>	qui stetit orantem iuxta praereptaque uerba
<stat. theb. 11.619>	dictauit Fatis? Furor illa et mouit Erinys
<stat. theb. 11.620>	et pater et genetrix et regna oculique cadentes;
<stat. theb. 11.621>	nil ego: per Ditem iuro dulcesque tenebras
<stat. theb. 11.622>	inmeritamque ducem, subeam sic Tartara digna
<stat. theb. 11.623>	morte, nec irata fugiat me Laius umbra.
<stat. theb. 11.624>	ei mihi, quos nexus fratrum, quae uulnera tracto!
<stat. theb. 11.625>	soluite, quaeso, manus infestaque uincula tandem
<stat. theb. 11.626>	diuidite, et medium nunc saltem admittite patrem.'
<stat. theb. 11.627>	talia dequestus paulatim insumpserat iras
<stat. theb. 11.628>	mortis, et occulte telum, ni nata uetaret,
<stat. theb. 11.629>	quaerebat; sed cauta manu subtraxerat enses
<stat. theb. 11.630>	Antigone. furit inde senex: 'ubi noxia tela?
<stat. theb. 11.631>	heu Furiae! num totum abiit in corpora ferrum?'
<stat. theb. 11.632>	dicentem comes aegra leuat mutumque dolorem
<stat. theb. 11.633>	ipsa premit, saeuum gaudens planxisse parentem.
<stat. theb. 11.634>	olim autem inceptae clamore exterrita pugnae
<stat. theb. 11.635>	regina extulerat notum penetralibus ensem,
<stat. theb. 11.636>	ensem sceptriferi spolium lacrimabile Lai.
<stat. theb. 11.637>	multaque cum superis et diro questa cubili
<stat. theb. 11.638>	et nati furiis et primi coniugis umbris,
<stat. theb. 11.639>	luctata est dextra, et prono uix pectore ferrum
<stat. theb. 11.640>	intrauit tandem: uenas perrumpit aniles
<stat. theb. 11.641>	uulnus et infelix lustratur sanguine lectus.
<stat. theb. 11.642>	illius exili stridentem in pectore plagam
<stat. theb. 11.643>	Ismene conlapsa super lacrimisque comisque
<stat. theb. 11.644>	siccabat plangens: qualis Marathonide silua
<stat. theb. 11.645>	flebilis Erigone caesi prope funera patris
<stat. theb. 11.646>	questibus absumptis tristem iam soluere nodum
<stat. theb. 11.647>	coeperat et fortes ramos moritura legebat.
<stat. theb. 11.648>	et iam laeta ducum spes elusisse duorum
<stat. theb. 11.649>	res Amphionias alio sceptrumque maligna
<stat. theb. 11.650>	transtulerat Fortuna manu, Cadmique tenebat
<stat. theb. 11.651>	iura Creon. miser heu bellorum terminus! illi
<stat. theb. 11.652>	pugnarant fratres. hunc et Mauortia clamant
<stat. theb. 11.653>	semina, et impensus patriae paulo ante Menoeceus
<stat. theb. 11.654>	conciliat populis. scandit fatale tyrannis
<stat. theb. 11.655>	flebilis Aoniae solium: pro blanda potestas
<stat. theb. 11.656>	et sceptri malesuadus amor! numquamne priorum
<stat. theb. 11.657>	haerebunt documenta nouis? iuuat ecce nefasto
<stat. theb. 11.658>	stare loco regimenque manu tractare cruentum.
<stat. theb. 11.659>	quid, melior Fortuna, potes! iam flectere patrem
<stat. theb. 11.660>	incipit atque datis abolere Menoecea regnis.
<stat. theb. 11.661>	primum adeo saeuis imbutus moribus aulae
<stat. theb. 11.662>	(indicium specimenque sui) iubet igne supremo
<stat. theb. 11.663>	arceri Danaos, nudoque sub axe relinqui
<stat. theb. 11.664>	infelix bellum et tristes sine sedibus umbras.
<stat. theb. 11.665>	mox reducem Ogygiae congressus limine portae
<stat. theb. 11.666>	Oedipodem extimuit paulum, seseque minorem
<stat. theb. 11.667>	confessus tacite, promptamque coercuit iram;
<stat. theb. 11.668>	sed redit in regem caecumque audentius hostem
<stat. theb. 11.669>	increpitans, 'procul,' inquit, 'abi, uictoribus omen
<stat. theb. 11.670>	inuisum, et Furias auerte ac moenia lustra
<stat. theb. 11.671>	discessu Thebana tuo. spes longa peracta est:
<stat. theb. 11.672>	uade, iacent nati. quae iam tibi uota supersunt?'
<stat. theb. 11.673>	horruit instinctu rabido, steteruntque trementes
<stat. theb. 11.674>	ceu uisu praesente genae, seniumque recessit.
<stat. theb. 11.675>	tunc natam baculumque manu dimisit, et irae
<stat. theb. 11.676>	innixus tumido uocem de pectore rumpit:
<stat. theb. 11.677>	'iamne uacat saeuire, Creon? modo perfida regna
<stat. theb. 11.678>	fortunaeque locum nostrae, miserande, subisti,
<stat. theb. 11.679>	et tibi iam fas est regum calcare ruinas?
<stat. theb. 11.680>	iam tumulis uictos, socios iam moenibus arces?
<stat. theb. 11.681>	macte, potes digne Thebarum sceptra tueri:
<stat. theb. 11.682>	haec tua prima dies. sed cur noua contrahis amens
<stat. theb. 11.683>	iura? quid anguste tantos metiris honores?
<stat. theb. 11.684>	exilium intendis. timida inclementia regum
<stat. theb. 11.685>	ista! feros auidus quin protinus imbuis enses?
<stat. theb. 11.686>	crede, licet: ueniat cupidus parere satelles
<stat. theb. 11.687>	intrepidusque secet non euitantia colla.
<stat. theb. 11.688>	incipe! an expectas ut pronus supplice dextra
<stat. theb. 11.689>	sternar et inmitis domini uestigia quaeram?
<stat. theb. 11.690>	finge autem temptare, sines? mihine ulla minaris
<stat. theb. 11.691>	supplicia, aut ullos reris superesse timores?
<stat. theb. 11.692>	linquere tecta iubes? caelum terramque reliqui
<stat. theb. 11.693>	sponte, atque ultricem crudelis in ora retorsi
<stat. theb. 11.694>	non ullo cogente manum: quid tale iubere,
<stat. theb. 11.695>	rex inimice, potes? fugio excedoque nefandis
<stat. theb. 11.696>	sedibus; an refert quo funera longa measque
<stat. theb. 11.697>	transportem tenebras? ne non gens cuncta precanti
<stat. theb. 11.698>	concedat, patriae quantum miser incubo terrae!
<stat. theb. 11.699>	sed dulces Thebae. nimirum hic clarior ortus,
<stat. theb. 11.700>	et meliora meos permulcent sidera uultus,
<stat. theb. 11.701>	hic genetrix natique. habeas Thebana regasque
<stat. theb. 11.702>	moenia, quo Cadmus, quo Laius omine rexit
<stat. theb. 11.703>	quoque ego; sic thalamos, sic pignora fida capessas;
<stat. theb. 11.704>	nec tibi sit uirtus fortunam euadere dextra,
<stat. theb. 11.705>	sed lucem deprensus ames. satis omina sanxi, 
<stat. theb. 11.706>	duc age, nata, procul. quid te autem luctibus addo?
<stat. theb. 11.707>	da, rex magne, ducem.' timuit miseranda relinqui
<stat. theb. 11.708>	Antigone mutatque preces: 'felicia per te
<stat. theb. 11.709>	regna, uerende Creon, sanctasque Menoeceos umbras:
<stat. theb. 11.710>	da ueniam adflicto dictisque ignosce superbis.
<stat. theb. 11.711>	hunc morem fandi longae fecere querelae;
<stat. theb. 11.712>	nec soli ferus iste tibi: sic fata deosque
<stat. theb. 11.713>	adloquitur, durus luctu, facilisque nec ipsi
<stat. theb. 11.714>	saepe mihi; pridem indomito sub pectore uiuit
<stat. theb. 11.715>	libertas misera et saeuae spes aspera mortis.
<stat. theb. 11.716>	et nunc ecce tuas inritat callidus iras
<stat. theb. 11.717>	suppliciumque cupit; sed tu maioribus, oro,
<stat. theb. 11.718>	imperii potiare bonis, altusque iacentes
<stat. theb. 11.719>	praetereas, et magna ducum uereare priorum
<stat. theb. 11.720>	funera. et hic quondam solio sublimis et armis
<stat. theb. 11.721>	saeptus opem miseris et iura, potentibus aequus
<stat. theb. 11.722>	supplicibusque, dabat, cui nunc ex agmine tanto
<stat. theb. 11.723>	una comes, necdum exul erat. felicibus hicne
<stat. theb. 11.724>	obstat? in hunc odiis et regni uiribus exis,
<stat. theb. 11.725>	hunc abigis tectis? an ne prope limina clarum
<stat. theb. 11.726>	ingemat et uotis intempestiuus oberret?
<stat. theb. 11.727>	pone metum, procul usque tua summotus ab aula
<stat. theb. 11.728>	flebit; ego erectum subigam et seruire docebo,
<stat. theb. 11.729>	coetibus abducam solaque in sede recondam:
<stat. theb. 11.730>	exul erit. nam quae migranti externa patebunt
<stat. theb. 11.731>	moenia? uis Argos eat hostilesque Mycenas
<stat. theb. 11.732>	squalidus inreptet, uictique ad limen Adrasti
<stat. theb. 11.733>	Aonias referat clades, tenuemque precetur
<stat. theb. 11.734>	rex Thebanus opem? miserae quid crimina gentis
<stat. theb. 11.735>	pandere, quid casus iuuat ostentare pudendos? 
<stat. theb. 11.736>	conde, precor, quodcumque sumus, nec longa precamur
<stat. theb. 11.737>	dona, Creon: miserere senis, maestosque parentis
<stat. theb. 11.738>	hic, precor, hic manes indulge ponere: certe
<stat. theb. 11.739>	Thebanos sepelire licet.' sic orat humique
<stat. theb. 11.740>	uoluitur; abducit genitor saeuumque minatur
<stat. theb. 11.741>	indignans ueniam. qualis leo rupe sub alta,
<stat. theb. 11.742>	quem uiridem quondam siluae montesque tremebant,
<stat. theb. 11.743>	iam piger et longo iacet exarmatus ab aeuo,
<stat. theb. 11.744>	magna tamen facies et non adeunda senectus;
<stat. theb. 11.745>	et si demissas ueniat mugitus ad aures,
<stat. theb. 11.746>	erigitur meminitque sui, uiresque solutas
<stat. theb. 11.747>	ingemit et campis alios regnare leones.
<stat. theb. 11.748>	flectitur adfatu, sed non tamen omnia rector
<stat. theb. 11.749>	supplicis indulget lacrimis partemque recidit
<stat. theb. 11.750>	muneris. 'haud,' inquit, 'patriis prohibebere longe
<stat. theb. 11.751>	finibus, occursu dum non pia templa domosque
<stat. theb. 11.752>	commacules. habeant te lustra tuusque Cithaeron;
<stat. theb. 11.753>	atque haec ecce tuis tellus habitabilis umbris,
<stat. theb. 11.754>	qua bellum geminaeque iacent in sanguine gentes.'
<stat. theb. 11.755>	sic ait, et ficto comitum uulgique gementis
<stat. theb. 11.756>	adsensu limen tumidus regale petebat.
<stat. theb. 11.757>	interea pulsi uallum exitiale Pelasgi
<stat. theb. 11.758>	destituunt furto; nulli sua signa suusque
<stat. theb. 11.759>	ductor: eunt taciti passim et pro funere pulchro
<stat. theb. 11.760>	dedecorem amplexi uitam reditusque pudendos.
<stat. theb. 11.761>	nox fauet et grata profugos amplectitur umbra.

<stat. theb. 12.1>	Nondum cuncta polo uigil inclinauerat astra
<stat. theb. 12.2>	ortus et instantem cornu tenuiore uidebat
<stat. theb. 12.3>	Luna diem, trepidas ubi iam Tithonia nubes
<stat. theb. 12.4>	discutit ac reduci magnum parat aethera Phoebo:
<stat. theb. 12.5>	agmina iam raris Dircaea penatibus errant,
<stat. theb. 12.6>	noctis questa moras; quamuis tunc otia tandem
<stat. theb. 12.7>	et primus post bella sopor, tamen aegra quietem
<stat. theb. 12.8>	pax fugat et saeui meminit uictoria belli.
<stat. theb. 12.9>	uix primo proferre gradum et munimina ualli
<stat. theb. 12.10>	soluere, uix totas reserare audacia portas;
<stat. theb. 12.11>	stant ueteres ante ora metus campique uacantis
<stat. theb. 12.12>	horror: ut adsiduo iactatis aequore tellus
<stat. theb. 12.13>	prima labat, sic attoniti nil comminus ire
<stat. theb. 12.14>	mirantur fusasque putant adsurgere turmas.
<stat. theb. 12.15>	sic ubi perspicuae scandentem limina turris
<stat. theb. 12.16>	Idaliae uolucres fuluum aspexere draconem,
<stat. theb. 12.17>	intus agunt natos et feta cubilia uallant
<stat. theb. 12.18>	unguibus imbellesque citant ad proelia pennas;
<stat. theb. 12.19>	mox ruerit licet ille retro, tamen aera nudum
<stat. theb. 12.20>	candida turba timet, tandemque ingressa uolatus
<stat. theb. 12.21>	horret et a mediis etiamnum respicit astris.
<stat. theb. 12.22>	itur in exanguem populum bellique iacentis
<stat. theb. 12.23>	reliquias, quacumque dolor luctusque, cruenti,
<stat. theb. 12.24>	exegere, duces; hi tela, hi corpora, at illi
<stat. theb. 12.25>	caesorum tantum ora uident alienaque iuxta
<stat. theb. 12.26>	pectora; pars currus deflent uiduisque loquuntur,
<stat. theb. 12.27>	hoc solum quia restat, equis; pars oscula figunt
<stat. theb. 12.28>	uulneribus magnis et de uirtute queruntur.
<stat. theb. 12.29>	frigida digeritur strages: patuere recisae
<stat. theb. 12.30>	cum capulis hastisque manus mediisque sagittae
<stat. theb. 12.31>	luminibus stantes; multis uestigia caedis
<stat. theb. 12.32>	nulla: ruunt planctu pendente et ubique parato.
<stat. theb. 12.33>	at circum informes truncos miserabile surgit
<stat. theb. 12.34>	certamen qui iusta ferant, qui funera ducant.
<stat. theb. 12.35>	saepe etiam hostiles (lusit Fortuna parumper)
<stat. theb. 12.36>	decepti fleuere uiros; nec certa facultas
<stat. theb. 12.37>	noscere quem miseri uitent calcentue cruorem.
<stat. theb. 12.38>	at quibus est inlaesa domus uacuique doloris,
<stat. theb. 12.39>	aut deserta uagi Danaum tentoria lustrant
<stat. theb. 12.40>	inmittuntque faces, aut (quae post bella uoluptas)
<stat. theb. 12.41>	quaerunt dispersi iaceat quo puluere Tydeus,
<stat. theb. 12.42>	an rapti pateat specus auguris, aut ubi diuum
<stat. theb. 12.43>	hostis, an aetheriae uiuant per membra fauillae.
<stat. theb. 12.44>	iam lacrimis exempta dies, nec serus abegit
<stat. theb. 12.45>	Vesper: amant miseri lamenta malisque fruuntur.
<stat. theb. 12.46>	nec subiere domos, sed circum funera pernox
<stat. theb. 12.47>	turba sedet, uicibusque datis alterna gementes
<stat. theb. 12.48>	igne feras planctuque fugant; nec dulcibus astris
<stat. theb. 12.49>	uicta, nec adsiduo coierunt lumina fletu.
<stat. theb. 12.50>	tertius Aurorae pugnabat Lucifer, et iam
<stat. theb. 12.51>	montibus orbatis, lucorum gloria, magnae
<stat. theb. 12.52>	Teumesi uenere trabes et amica Cithaeron
<stat. theb. 12.53>	silua rogis; ardent excisae uiscera gentis
<stat. theb. 12.54>	molibus extructis: supremo munere gaudent
<stat. theb. 12.55>	Ogygii manes; queritur miserabile Graium
<stat. theb. 12.56>	nuda cohors uetitumque gemens circumuolat ignem.
<stat. theb. 12.57>	accipit et saeui manes Eteoclis iniquos
<stat. theb. 12.58>	haudquaquam regalis honos; Argiuus haberi
<stat. theb. 12.59>	frater iussus adhuc atque exule pellitur umbra.
<stat. theb. 12.60>	at non plebeio fumare Menoecea busto
<stat. theb. 12.61>	rex genitor Thebaeque sinunt, nec robora uilem
<stat. theb. 12.62>	struxerunt de more rogum, sed bellicus agger
<stat. theb. 12.63>	curribus et clipeis Graiorumque omnibus armis
<stat. theb. 12.64>	sternitur; hostiles super ipse, ut uictor, aceruos
<stat. theb. 12.65>	pacifera lauro crinem uittisque decorus
<stat. theb. 12.66>	accubat: haud aliter quam cum poscentibus astris
<stat. theb. 12.67>	laetus in accensa iacuit Tirynthius Oeta.
<stat. theb. 12.68>	spirantes super inferias, captiua Pelasgum
<stat. theb. 12.69>	corpora frenatosque, pater, solacia sorti
<stat. theb. 12.70>	bellorum, mactabat equos; his arduus ignis
<stat. theb. 12.71>	palpitat, et gemitus tandem erupere paterni:
<stat. theb. 12.72>	'o nisi magnanimae nimius te laudis inisset
<stat. theb. 12.73>	ardor, Echionios mecum uenerande penates
<stat. theb. 12.74>	atque ultra recture puer, uenientia qui nunc
<stat. theb. 12.75>	gaudia et ingratum mihi munus acerbas!
<stat. theb. 12.76>	tu superum conuexa licet coetusque perenni
<stat. theb. 12.77>	(credo equidem) uirtute colas, mihi flebile semper
<stat. theb. 12.78>	numen eris; ponant aras excelsaque Thebae
<stat. theb. 12.79>	templa dicent: uni fas sit lugere parenti.
<stat. theb. 12.80>	et nunc heu quae digne tibi sollemnia quasue
<stat. theb. 12.81>	largiar exequias? nec si fatale potestas
<stat. theb. 12.82>	Argos et impulsas cineri miscere Mycenas,
<stat. theb. 12.83>	meque super, cui uita (nefas!) et sanguine nati
<stat. theb. 12.84>	partus honos. eademne dies, eadem impia bella
<stat. theb. 12.85>	te, puer, et diros misere in Tartara fratres?
<stat. theb. 12.86>	et nunc Oedipodi par est fortuna doloris
<stat. theb. 12.87>	ac mihi? quam similes gemimus, bone Iuppiter, umbras!
<stat. theb. 12.88>	accipe, nate, tui noua libamenta triumphi,
<stat. theb. 12.89>	accipe et hoc regimen dextrae frontisque superbae
<stat. theb. 12.90>	uincula, quae patri minimum laetanda dedisti.
<stat. theb. 12.91>	regem te, regem tristes Eteocleos umbrae
<stat. theb. 12.92>	aspiciant.' simul haec dicens crinemque manumque
<stat. theb. 12.93>	destruit, accensaque iterat uiolentius ira:
<stat. theb. 12.94>	'saeuum agedum inmitemque uocent si funera Lernae
<stat. theb. 12.95>	tecum ardere ueto; longos utinam addere sensus
<stat. theb. 12.96>	corporibus caeloque animas Ereboque nocentes
<stat. theb. 12.97>	pellere fas, ipsumque feras, ipsum unca uolucrum
<stat. theb. 12.98>	ora sequi atque artus regum monstrare nefandos!
<stat. theb. 12.99>	ei mihi, quod positos humus alma diesque resoluet!
<stat. theb. 12.100>	quare iterum repetens iterumque edico: suprema
<stat. theb. 12.101>	ne quis ope et flammis ausit iuuisse Pelasgos;
<stat. theb. 12.102>	aut nece facta luet numeroque explebit adempta
<stat. theb. 12.103>	corpora; per superos magnumque Menoecea iuro.'
<stat. theb. 12.104>	dixit, et abreptum comites in tecta ferebant.
<stat. theb. 12.105>	flebilis interea uacuis comitatus ab Argis
<stat. theb. 12.106>	(fama trahit miseras) orbae uiduaeque ruebant
<stat. theb. 12.107>	Inachides ceu capta manus; sua uulnera cuique,
<stat. theb. 12.108>	par habitus cunctis, deiecti in pectora crines
<stat. theb. 12.109>	accinctique sinus; manant lacera ora cruentis
<stat. theb. 12.110>	unguibus, et molles planctu creuere lacerti.
<stat. theb. 12.111>	prima per attonitas nigrae regina cateruae,
<stat. theb. 12.112>	tristibus inlabens famulis iterumque resurgens,
<stat. theb. 12.113>	quaerit inops Argia uias; non regia cordi,
<stat. theb. 12.114>	non pater: una fides, unum Polynicis amati
<stat. theb. 12.115>	nomen in ore sedet; Dircen infaustaque Cadmi
<stat. theb. 12.116>	moenia posthabitis uelit incoluisse Mycenis.
<stat. theb. 12.117>	proxima Lernaeo Calydonidas agmine mixtas
<stat. theb. 12.118>	Tydeos exequiis trahit haud cessura sorori
<stat. theb. 12.119>	Deipyle; scelus illa quidem morsusque profanos
<stat. theb. 12.120>	audierat miseranda uiri, sed cuncta iacenti
<stat. theb. 12.121>	infelix ignoscit amor. post aspera uisu,
<stat. theb. 12.122>	ac deflenda tamen, digno plangore Nealce
<stat. theb. 12.123>	Hippomedonta ciens. uatis mox impia coniunx
<stat. theb. 12.124>	heu uacuos positura rogos. postrema gementum
<stat. theb. 12.125>	agmina Maenaliae ducit comes orba Dianae,
<stat. theb. 12.126>	et grauis Euadne: dolet haec queriturque labores
<stat. theb. 12.127>	audacis pueri, magni memor illa mariti
<stat. theb. 12.128>	it toruum lacrimans summisque irascitur astris.
<stat. theb. 12.129>	illas et lucis Hecate speculata Lycaeis
<stat. theb. 12.130>	prosequitur gemitu, duplexque ad litus euntes
<stat. theb. 12.131>	planxit ab Isthmiaco genetrix Thebana sepulcro,
<stat. theb. 12.132>	noctiuagumque gregem, quamuis sibi luget, Eleusin
<stat. theb. 12.133>	fleuit et arcanos errantibus extulit ignes.
<stat. theb. 12.134>	ipsa per auersos ducit Saturnia calles
<stat. theb. 12.135>	occultatque uias, ne plebs congressa suorum
<stat. theb. 12.136>	ire uetet pereatque ingentis gloria coepti.
<stat. theb. 12.137>	nec non functa ducum refouendi corpora curam
<stat. theb. 12.138>	Iris habet, putresque arcanis roribus artus
<stat. theb. 12.139>	ambrosiaeque rigat sucis, ut longius obstent
<stat. theb. 12.140>	expectentque rogum et flammas non ante fatiscant.
<stat. theb. 12.141>	squalidus ecce genas et inani uulnere pallens
<stat. theb. 12.142>	Ornytus (hic socio desertus ab agmine, tardat
<stat. theb. 12.143>	plaga recens) timido secreta per auia furto
<stat. theb. 12.144>	debile carpit iter fractaeque innititur hastae.
<stat. theb. 12.145>	isque ubi mota nouo stupuit loca sola tumultu
<stat. theb. 12.146>	femineumque gregem, quae iam super agmina Lernae
<stat. theb. 12.147>	sola uidet, non ille uiam causasue requirit,
<stat. theb. 12.148>	quippe patent, maesto sed sic prior occupat ore:
<stat. theb. 12.149>	'quo, miserae, quo fertis iter? funusne peremptis
<stat. theb. 12.150>	speratis cineremque uiris? stat peruigil illic
<stat. theb. 12.151>	umbrarum custos inhumataque corpora regi
<stat. theb. 12.152>	adnumerat. nusquam lacrimae, procul usque fugati
<stat. theb. 12.153>	accessus hominum: solis auibusque ferisque
<stat. theb. 12.154>	ire licet. uestrisne Creon dabit aequus honorem
<stat. theb. 12.155>	luctibus? inmites citius Busiridos aras
<stat. theb. 12.156>	Odrysiique famem stabuli Siculosque licebit
<stat. theb. 12.157>	exorare deos; rapiet fortasse precantes,
<stat. theb. 12.158>	si mens nota mihi, nec coniugialia supra
<stat. theb. 12.159>	funera sed caris longe mactabit ab umbris.
<stat. theb. 12.160>	quin fugitis, dum tuta uia est, Lernamque reuersae
<stat. theb. 12.161>	nomina, quod superest, uacuis datis orba sepulcris
<stat. theb. 12.162>	absentesque animas ad inania busta uocatis?
<stat. theb. 12.163>	aut uos Cecropiam (prope namque et Thesea fama est
<stat. theb. 12.164>	Thermodontiaco laetum remeare triumpho)
<stat. theb. 12.165>	imploratis opem? bello cogendus et armis
<stat. theb. 12.166>	in mores hominemque Creon.' sic fatus, at illis
<stat. theb. 12.167>	horruerunt lacrimae, stupuitque inmanis eundi
<stat. theb. 12.168>	impetus, atque uno uultus pallore gelati.
<stat. theb. 12.169>	non secus adflauit molles si quando iuuencas
<stat. theb. 12.170>	tigridis Hyrcanae ieiunum murmur, et ipse
<stat. theb. 12.171>	auditu turbatus ager, timor omnibus ingens
<stat. theb. 12.172>	quae placeat, quos illa fames escendat in armos.
<stat. theb. 12.173>	continuo discors uario sententia motu
<stat. theb. 12.174>	scinditur: his Thebas tumidumque ambire Creonta,
<stat. theb. 12.175>	his placet Actaeae si quid clementia gentis
<stat. theb. 12.176>	adnuat; extremum curarum ac turpe reuerti.
<stat. theb. 12.177>	hic non femineae subitum uirtutis amorem
<stat. theb. 12.178>	colligit Argia, sexuque inmane relicto
<stat. theb. 12.179>	tractat opus: placet (egregii spes dura pericli!)
<stat. theb. 12.180>	comminus infandi leges accedere regni, 
<stat. theb. 12.181>	quo Rhodopes non ulla nurus nec alumna niuosi
<stat. theb. 12.182>	Phasidis innuptis uallata cohortibus iret.
<stat. theb. 12.183>	tunc mouet arte dolum, quo semet ab agmine fido
<stat. theb. 12.184>	segreget, inmitesque deos regemque cruentum
<stat. theb. 12.185>	contemptrix animae et magno temeraria luctu
<stat. theb. 12.186>	prouocet; hortantur pietas ignesque pudici.
<stat. theb. 12.187>	ipse etiam ante oculos omni manifestus in actu,
<stat. theb. 12.188>	nunc hospes miserae, primas nunc sponsus ad aras,
<stat. theb. 12.189>	nunc mitis coniunx, nunc iam sub casside torua
<stat. theb. 12.190>	maestus in amplexu multumque a limine summo
<stat. theb. 12.191>	respiciens: sed nulla animo uersatur imago
<stat. theb. 12.192>	crebrior Aonii quam quae de sanguine campi
<stat. theb. 12.193>	nuda uenit poscitque rogos. his anxia mentem
<stat. theb. 12.194>	aegrescit furiis et, qui castissumus ardor,
<stat. theb. 12.195>	funus amat; tunc ad comites conuersa Pelasgas,
<stat. theb. 12.196>	'uos' ait 'Actaeas acies Marathoniaque arma
<stat. theb. 12.197>	elicite, aspiretque pio Fortuna labori.
<stat. theb. 12.198>	me sinite Ogygias, tantae quae sola ruinae
<stat. theb. 12.199>	causa fui, penetrare domos et fulmina regni
<stat. theb. 12.200>	prima pati; nec surda ferae pulsabimus urbis
<stat. theb. 12.201>	limina: sunt illic soceri mihi suntque sorores
<stat. theb. 12.202>	coniugis, et Thebas haud ignoranda subibo.
<stat. theb. 12.203>	ne tantum reuocate gradus: illo impetus ingens
<stat. theb. 12.204>	auguriumque animi.' nec plura, unumque Menoeten
<stat. theb. 12.205>	(olim hic uirginei custos monitorque pudoris)
<stat. theb. 12.206>	eligit et, quamquam rudis atque ignara locorum,
<stat. theb. 12.207>	praecipites gressus, qua uenerat Ornytus, aufert.
<stat. theb. 12.208>	atque ubi uisa procul socias liquisse malorum,
<stat. theb. 12.209>	'anne' ait 'hostiles ego te tabente per agros
<stat. theb. 12.210>	(heu dolor!) expectem quaenam sententia lenti
<stat. theb. 12.211>	Theseos, an bello proceres, an dexter haruspex
<stat. theb. 12.212>	adnuat? interea funus decrescit, et uncis
<stat. theb. 12.213>	alitibus (non hos potius?) supponimus artus.
<stat. theb. 12.214>	et nunc me duram, si quis tibi sensus ad umbras,
<stat. theb. 12.215>	me tardam Stygiis quereris, fidissime, diuis.
<stat. theb. 12.216>	heu si nudus adhuc, heu si iam forte sepultus:
<stat. theb. 12.217>	nostrum utrumque nefas; adeo uis nulla dolenti?
<stat. theb. 12.218>	Mors nusquam saeuusque Creon? hortaris euntem,
<stat. theb. 12.219>	Ornyte!' sic dicens magno Megareia praeceps
<stat. theb. 12.220>	arua rapit passu, demonstrat proxima quisque
<stat. theb. 12.221>	obuius horrescitque habitus miseramque ueretur.
<stat. theb. 12.222>	uadit atrox uisu, nil corde nec aure pauescens,
<stat. theb. 12.223>	et nimiis confisa malis propiorque timeri:
<stat. theb. 12.224>	nocte uelut Phrygia cum lamentata resultant
<stat. theb. 12.225>	Dindyma, pinigeri rapitur Simoentis ad amnem
<stat. theb. 12.226>	dux uesana chori, cuius dea sanguine lecto
<stat. theb. 12.227>	ipsa dedit ferrum et uittata fronde notauit.
<stat. theb. 12.228>	iam pater Hesperio flagrantem gurgite currum
<stat. theb. 12.229>	abdiderat Titan, aliis rediturus ab undis,
<stat. theb. 12.230>	cum tamen illa grauem luctu fallente laborem
<stat. theb. 12.231>	nescit abisse diem: nec caligantibus aruis
<stat. theb. 12.232>	terretur, nec frangit iter per et inuia saxa
<stat. theb. 12.233>	lapsurasque trabes nemorumque arcana (sereno
<stat. theb. 12.234>	nigra die) caecisque incisa noualia fossis,
<stat. theb. 12.235>	per fluuios secura uadi, somnosque ferarum 
<stat. theb. 12.236>	praeter et horrendis infesta cubilia monstris.
<stat. theb. 12.237>	tantum animi luctusque ualent! pudet ire Menoeten
<stat. theb. 12.238>	tardius, inualidaeque gradum miratur alumnae.
<stat. theb. 12.239>	quas non illa domos pecudumque hominumque modesto
<stat. theb. 12.240>	pulsauit gemitu? quotiens amissus eunti
<stat. theb. 12.241>	limes, et errantem comitis solacia flammae
<stat. theb. 12.242>	destituunt gelidaeque facem uicere tenebrae!
<stat. theb. 12.243>	iamque supinantur fessis lateque fatiscunt
<stat. theb. 12.244>	Penthei deuexa iugi, cum pectore anhelo
<stat. theb. 12.245>	iam prope deficiens sic incipit orsa Menoetes:
<stat. theb. 12.246>	'haud procul, exacti si spes non blanda laboris,
<stat. theb. 12.247>	Ogygias, Argia, domos et egena sepulcri
<stat. theb. 12.248>	busta iacere reor: graue comminus aestuat aer
<stat. theb. 12.249>	sordidus, et magnae redeunt per inane uolucres.
<stat. theb. 12.250>	haec illa est crudelis humus, nec moenia longe.
<stat. theb. 12.251>	cernis ut ingentes murorum porrigat umbras
<stat. theb. 12.252>	campus et e speculis moriens intermicet ignis?
<stat. theb. 12.253>	moenia sunt iuxta.' modo nox magis ipsa tacebat,
<stat. theb. 12.254>	solaque nigrantes laxabant astra tenebras.
<stat. theb. 12.255>	horruit Argia, dextramque ad moenia tendens:
<stat. theb. 12.256>	'urbs optata prius, nunc tecta hostilia, Thebae,
<stat. theb. 12.257>	et tamen, inlaesas si reddis coniugis umbras,
<stat. theb. 12.258>	sic quoque dulce solum, cernis quo praedita cultu,
<stat. theb. 12.259>	qua stipata manu, iuxta tua limina primum
<stat. theb. 12.260>	Oedipodis magni uenio nurus? improba non sunt
<stat. theb. 12.261>	uota: rogos hospes planctumque et funera posco.
<stat. theb. 12.262>	illum, oro, extorrem regni belloque fugatum,
<stat. theb. 12.263>	illum, quem solio non es dignata paterno,
<stat. theb. 12.264>	redde mihi. tuque, oro, ueni, si manibus ulla
<stat. theb. 12.265>	effigies errantque animae post membra solutae, 
<stat. theb. 12.266>	tu mihi pande uias, tuaque ipse ad funera deduc,
<stat. theb. 12.267>	si merui.' dixit, tectumque adgressa propinquae
<stat. theb. 12.268>	pastorale casae reficit spiramina fessi
<stat. theb. 12.269>	ignis, et horrendos inrumpit turbida campos.
<stat. theb. 12.270>	qualis ab Aetnaeis accensa lampade saxis
<stat. theb. 12.271>	orba Ceres magnae uariabat imagine flammae
<stat. theb. 12.272>	Ausonium Siculumque latus, uestigia nigri
<stat. theb. 12.273>	raptoris uastosque legens in puluere sulcos;
<stat. theb. 12.274>	illius insanis ululatibus ipse remugit
<stat. theb. 12.275>	Enceladus ruptoque uias inluminat igni:
<stat. theb. 12.276>	Persephonen amnes siluae freta nubila clamant,
<stat. theb. 12.277>	Persephonen tantum Stygii tacet aula mariti.
<stat. theb. 12.278>	admonet attonitam fidus meminisse Creontis
<stat. theb. 12.279>	altor et occulto summittere lampada furto.
<stat. theb. 12.280>	regina Argolicas modo formidata per urbes,
<stat. theb. 12.281>	uotum inmane procis spesque augustissima gentis,
<stat. theb. 12.282>	nocte sub infesta, nullo duce et hoste propinquo,
<stat. theb. 12.283>	sola per offensus armorum et lubrica tabo
<stat. theb. 12.284>	gramina, non tenebras, non circumfusa tremescens
<stat. theb. 12.285>	concilia umbrarum atque animas sua membra gementes,
<stat. theb. 12.286>	saepe gradu caeco ferrum calcataque tela
<stat. theb. 12.287>	dissimulat, solusque labor uitasse iacentes,
<stat. theb. 12.288>	dum funus putat omne suum, uisuque sagaci
<stat. theb. 12.289>	rimatur positos et corpora prona supinat
<stat. theb. 12.290>	incumbens, queriturque parum lucentibus astris.
<stat. theb. 12.291>	forte soporiferas caeli secreta per umbras
<stat. theb. 12.292>	Iuno, sinu magni semet furata mariti,
<stat. theb. 12.293>	Theseos ad muros, ut Pallada flecteret, ibat,
<stat. theb. 12.294>	supplicibusque piis faciles aperiret Athenas.
<stat. theb. 12.295>	atque ubi per campos errore fatiscere uano
<stat. theb. 12.296>	inmeritam Argian supero respexit ab axe,
<stat. theb. 12.297>	indoluit uisu, et lunaribus obuia bigis
<stat. theb. 12.298>	aduertit uultum placidaque ita uoce locuta est:
<stat. theb. 12.299>	'da mihi poscenti munus breue, Cynthia, si quis
<stat. theb. 12.300>	est Iunonis honos; certe Iouis improba iussu
<stat. theb. 12.301>	ter noctem Herculeam++ueteres sed mitto querelas:
<stat. theb. 12.302>	en locus officio. cultrix placitissima nostri
<stat. theb. 12.303>	Inachis Argia cernis qua nocte uagetur
<stat. theb. 12.304>	nec reperire uirum densis queat aegra tenebris?
<stat. theb. 12.305>	et tibi nimbosum languet iubar: exere, quaeso,
<stat. theb. 12.306>	cornua, et adsueto propior premat orbita terras.
<stat. theb. 12.307>	hunc quoque, qui curru madidas tibi pronus habenas
<stat. theb. 12.308>	ducit, in Aonios uigiles demitte Soporem.'
<stat. theb. 12.309>	uix ea, cum scissis magnum dea nubibus orbem
<stat. theb. 12.310>	protulit; expauere umbrae, fulgorque recisus
<stat. theb. 12.311>	sideribus; uix ipsa tulit Saturnia flammas.
<stat. theb. 12.312>	primum per campos infuso lumine pallam
<stat. theb. 12.313>	coniugis ipsa suos noscit miseranda labores,
<stat. theb. 12.314>	quamquam texta latent suffusaque sanguine maeret
<stat. theb. 12.315>	purpura; dumque deos uocat et de funere caro
<stat. theb. 12.316>	hoc superesse putat, uidet ipsum in puluere paene
<stat. theb. 12.317>	calcatum. fugere animus uisusque sonusque,
<stat. theb. 12.318>	inclusitque dolor lacrimas; tum corpore toto
<stat. theb. 12.319>	sternitur in uultus animamque per oscula quaerit
<stat. theb. 12.320>	absentem, pressumque comis ac ueste cruorem
<stat. theb. 12.321>	seruatura legit. mox tandem uoce reuersa:
<stat. theb. 12.322>	'hunc ego te, coniunx, ad debita regna profectum
<stat. theb. 12.323>	ductorem belli generumque potentis Adrasti
<stat. theb. 12.324>	aspicio, talisque tuis occurro triumphis?
<stat. theb. 12.325>	huc attolle genas defectaque lumina: uenit
<stat. theb. 12.326>	ad Thebas Argia tuas; age, moenibus induc
<stat. theb. 12.327>	et patrios ostende lares et mutua redde
<stat. theb. 12.328>	hospitia. heu quid ago? proiectus caespite nudo
<stat. theb. 12.329>	hoc patriae telluris habes. quae iurgia? certe
<stat. theb. 12.330>	imperium non frater habet! nullasne tuorum
<stat. theb. 12.331>	mouisti lacrimas? ubi mater, ubi incluta fama
<stat. theb. 12.332>	Antigone? mihi nempe iaces, mihi uictus es uni!
<stat. theb. 12.333>	dicebam: "quo tendis iter? quid sceptra negata
<stat. theb. 12.334>	poscis? habes Argos, soceri regnabis in aula;
<stat. theb. 12.335>	hic tibi longus honos, hic indiuisa potestas."
<stat. theb. 12.336>	quid queror? ipsa dedi bellum maestumque rogaui
<stat. theb. 12.337>	ipsa patrem ut talem nunc te complexa tenerem.
<stat. theb. 12.338>	sed bene habet, superi, gratum est, Fortuna; peracta
<stat. theb. 12.339>	spes longinqua uiae: totos inuenimus artus.
<stat. theb. 12.340>	ei mihi, sed quanto descendit uulnus hiatu!
<stat. theb. 12.341>	hoc frater? qua parte, precor, iacet ille nefandus
<stat. theb. 12.342>	praedator? uincam uolucres (sit adire potestas)
<stat. theb. 12.343>	excludamque feras; an habet funestus et ignes?
<stat. theb. 12.344>	sed nec te flammis inopem tua terra uidebit:
<stat. theb. 12.345>	ardebis lacrimasque feres quas ferre negatum
<stat. theb. 12.346>	regibus, aeternumque tuo famulata sepulcro
<stat. theb. 12.347>	durabit deserta fides, testisque dolorum
<stat. theb. 12.348>	natus erit, paruoque torum Polynice fouebo.'
<stat. theb. 12.349>	ecce alios gemitus aliamque ad busta ferebat
<stat. theb. 12.350>	Antigone miseranda facem, uix nacta petitos
<stat. theb. 12.351>	moenibus egressus; illam nam tempore in omni
<stat. theb. 12.352>	attendunt uigiles et rex iubet ipse timeri,
<stat. theb. 12.353>	contractaeque uices et crebrior excubat ignis.
<stat. theb. 12.354>	ergo deis fratrique moras excusat et amens,
<stat. theb. 12.355>	ut paulum inmisso cessit statio horrida somno,
<stat. theb. 12.356>	erumpit muris: fremitu quo territat agros
<stat. theb. 12.357>	uirginis ira leae, rabies cui libera tandem
<stat. theb. 12.358>	et primus sine matre furor. nec longa morata,
<stat. theb. 12.359>	quippe trucem campum et positus quo puluere frater
<stat. theb. 12.360>	nouerat. atque illam contra uidet ire Menoetes,
<stat. theb. 12.361>	cui uacat, et carae gemitus compescit alumnae.
<stat. theb. 12.362>	cum tamen erectas extremus uirginis aures
<stat. theb. 12.363>	accessit sonus, utque atra sub ueste comisque
<stat. theb. 12.364>	squalentem et crasso foedatam sanguine uultus
<stat. theb. 12.365>	astrorum radiis et utraque a lampade uidit,
<stat. theb. 12.366>	'cuius' ait 'manes, aut quae temeraria quaeris
<stat. theb. 12.367>	nocte mea?' nihil illa diu, sed in ora mariti
<stat. theb. 12.368>	deicit inque suos pariter uelamina uultus,
<stat. theb. 12.369>	capta metu subito paulumque oblita doloris.
<stat. theb. 12.370>	hoc magis increpitans suspecta silentia perstat
<stat. theb. 12.371>	Antigone, comitemque premens ipsamque; sed ambo
<stat. theb. 12.372>	deficiunt fixique silent. tandem ora retexit
<stat. theb. 12.373>	Argia, corpusque tamen complexa profatur:
<stat. theb. 12.374>	'si quid in hoc ueteri bellorum sanguine mecum
<stat. theb. 12.375>	quaesitura uenis, si tu quoque dura Creontis
<stat. theb. 12.376>	iussa times, possum tibi me confisa fateri.
<stat. theb. 12.377>	si misera es (certe lacrimas lamentaque cerno),
<stat. theb. 12.378>	iunge, age, iunge fidem: proles ego regis Adrasti
<stat. theb. 12.379>	(ei mihi! num quis adest?) cari Polynicis ad ignes,
<stat. theb. 12.380>	etsi regna uetant++' stupuit Cadmeia uirgo
<stat. theb. 12.381>	intremuitque simul dicentemque occupat ultro:
<stat. theb. 12.382>	'mene igitur sociam (pro fors ignara!) malorum,
<stat. theb. 12.383>	mene times? mea membra tenes, mea funera plangis.
<stat. theb. 12.384>	cedo, tene, pudet heu! pietas ignaua sororis!
<stat. theb. 12.385>	haec prior++' hic pariter lapsae iunctoque per ipsum
<stat. theb. 12.386>	amplexu miscent auidae lacrimasque comasque,
<stat. theb. 12.387>	partitaeque artus redeunt alterna gementes
<stat. theb. 12.388>	ad uultum et cara uicibus ceruice fruuntur.
<stat. theb. 12.389>	dumque modo haec fratrem memorat, nunc illa maritum,
<stat. theb. 12.390>	mutuaque exorsae Thebas Argosque renarrant,
<stat. theb. 12.391>	longius Argia miseros reminiscitur actus:
<stat. theb. 12.392>	'per tibi furtiui sacrum commune doloris,
<stat. theb. 12.393>	per socios manes et conscia sidera iuro:
<stat. theb. 12.394>	non hic amissos, quamquam uagus exul, honores,
<stat. theb. 12.395>	non gentile solum, carae non pectora matris,
<stat. theb. 12.396>	te cupiit unam noctesque diesque locutus
<stat. theb. 12.397>	Antigonen; ego cura minor facilisque relinqui.
<stat. theb. 12.398>	tu tamen ex celsa sublimem forsitan arce
<stat. theb. 12.399>	ante nefas Grais dantem uexilla maniplis
<stat. theb. 12.400>	uidisti, teque ille acie respexit ab ipsa
<stat. theb. 12.401>	ense salutatam et nutantis uertice coni:
<stat. theb. 12.402>	nos procul. extremas sed quis deus egit in iras?
<stat. theb. 12.403>	nil uestrae ualuere preces? tibine iste negauit
<stat. theb. 12.404>	oranti?' causas ac tristia reddere fata
<stat. theb. 12.405>	coeperat Antigone; fidus comes admonet ambas:
<stat. theb. 12.406>	'heia agite inceptum potius! iam sidera pallent
<stat. theb. 12.407>	uicino turbata die, perferte laborem,
<stat. theb. 12.408>	tempus erit lacrimis, accenso flebitis igne.'
<stat. theb. 12.409>	haud procul Ismeni monstrabant murmura ripas,
<stat. theb. 12.410>	qua turbatus adhuc et sanguine decolor ibat.
<stat. theb. 12.411>	huc laceros artus socio conamine portant
<stat. theb. 12.412>	inualidae, iungitque comes non fortior ulnas.
<stat. theb. 12.413>	sic Hyperionium trepido Phaethonta sorores
<stat. theb. 12.414>	fumantem lauere Pado; uixdum ille sepulcro
<stat. theb. 12.415>	conditus, et flentes stabant ad flumina siluae.
<stat. theb. 12.416>	ut sanies purgata uado membrisque reuersus
<stat. theb. 12.417>	mortis honos, ignem miserae post ultima quaerunt
<stat. theb. 12.418>	oscula; sed gelidae circum exanimesque fauillae
<stat. theb. 12.419>	putribus in foueis, atque omnia busta quiescunt.
<stat. theb. 12.420>	stabat adhuc, seu forte, rogus, seu numine diuum,
<stat. theb. 12.421>	cui torrere datum saeuos Eteocleos artus,
<stat. theb. 12.422>	siue locum monstris iterum Fortuna parabat,
<stat. theb. 12.423>	seu dissensuros seruauerat Eumenis ignes.
<stat. theb. 12.424>	hic tenuem nigris etiamnum aduiuere lucem
<stat. theb. 12.425>	roboribus pariter cupidae uidere, simulque
<stat. theb. 12.426>	flebile gauisae; nec adhuc quae busta repertum,
<stat. theb. 12.427>	sed placidus quicumque rogant mitisque supremi
<stat. theb. 12.428>	admittat cineris consortem et misceat umbras.
<stat. theb. 12.429>	ecce iterum fratres: primos ut contigit artus
<stat. theb. 12.430>	ignis edax, tremuere rogi et nouus aduena busto 
<stat. theb. 12.431>	pellitur; exundant diuiso uertice flammae
<stat. theb. 12.432>	alternosque apices abrupta luce coruscant.
<stat. theb. 12.433>	pallidus Eumenidum ueluti commiserit ignes
<stat. theb. 12.434>	Orcus, uterque minax globus et conatur uterque
<stat. theb. 12.435>	longius; ipsae etiam commoto pondere paulum
<stat. theb. 12.436>	secessere trabes. conclamat territa uirgo:
<stat. theb. 12.437>	'occidimus, functasque manu stimulauimus iras.
<stat. theb. 12.438>	frater erat; quis enim accessus ferus hospitis umbrae
<stat. theb. 12.439>	pelleret? en clipei fragmen semustaque nosco
<stat. theb. 12.440>	cingula, frater erat! cernisne ut flamma recedat
<stat. theb. 12.441>	concurratque tamen? uiuunt odia improba, uiuunt.
<stat. theb. 12.442>	nil actum bello; miseri, sic dum arma mouetis
<stat. theb. 12.443>	uicit nempe Creon! nusquam iam regna: quis ardor?
<stat. theb. 12.444>	cui furitis? sedate minas; tuque exul ubique,
<stat. theb. 12.445>	semper inops aequi, iam cede (hoc nupta precatur,
<stat. theb. 12.446>	hoc soror), aut saeuos mediae ueniemus in ignes.'
<stat. theb. 12.447>	uix ea, cum subitus campos tremor altaque tecta
<stat. theb. 12.448>	impulit adiuuitque rogi discordis hiatus,
<stat. theb. 12.449>	et uigilum turbata quies, quibus ipse malorum
<stat. theb. 12.450>	fingebat simulacra Sopor: ruit ilicet omnem
<stat. theb. 12.451>	prospectum lustrans armata indagine miles.
<stat. theb. 12.452>	illos instantes senior timet unus; at ipsae
<stat. theb. 12.453>	ante rogum saeuique palam spreuisse Creontis
<stat. theb. 12.454>	imperia et furtum claro plangore fatentur
<stat. theb. 12.455>	securae, quippe omne uident fluxisse cadauer.
<stat. theb. 12.456>	ambitur saeua de morte animosaque leti
<stat. theb. 12.457>	spes furit: haec fratris rapuisse, haec coniugis artus
<stat. theb. 12.458>	contendunt uicibusque probant: 'ego corpus', 'ego ignes',
<stat. theb. 12.459>	'me pietas', 'me duxit amor'. deposcere saeua
<stat. theb. 12.460>	supplicia et dextras iuuat insertare catenis.
<stat. theb. 12.461>	nusquam illa alternis modo quae reuerentia uerbis,
<stat. theb. 12.462>	iram odiumque putes; tantus discordat utrimque
<stat. theb. 12.463>	clamor, et ad regem qui deprendere trahuntur.
<stat. theb. 12.464>	at procul Actaeis dextra iam Pallade muris
<stat. theb. 12.465>	Iuno Phoroneas inducit praeuia matres
<stat. theb. 12.466>	attonitas, non ipsa minus, coetumque gementem
<stat. theb. 12.467>	conciliat populis et fletibus addit honorem.
<stat. theb. 12.468>	ipsa manu ramosque oleae uittasque precantes
<stat. theb. 12.469>	tradit, et obtenta summittere lumina palla
<stat. theb. 12.470>	et praeferre docet uacuas sine manibus urnas.
<stat. theb. 12.471>	omnis Erectheis effusa penatibus aetas
<stat. theb. 12.472>	tecta uiasque replent: unde hoc examen et una
<stat. theb. 12.473>	tot miserae? necdum causas nouere malorum,
<stat. theb. 12.474>	iamque gemunt. dea conciliis se miscet utrisque
<stat. theb. 12.475>	cuncta docens, qua gente satae, quae funera plangant
<stat. theb. 12.476>	quidue petant; uariis nec non adfatibus ipsae
<stat. theb. 12.477>	Ogygias leges inmansuetumque Creonta
<stat. theb. 12.478>	multum et ubique fremunt. Geticae non plura queruntur
<stat. theb. 12.479>	hospitibus tectis trunco sermone uolucres,
<stat. theb. 12.480>	cum duplices thalamos et iniquum Terea clamant.
<stat. theb. 12.481>	urbe fuit media nulli concessa potentum
<stat. theb. 12.482>	ara deum, mitis posuit Clementia sedem,
<stat. theb. 12.483>	et miseri fecere sacram; sine supplice numquam
<stat. theb. 12.484>	illa nouo, nulla damnauit uota repulsa.
<stat. theb. 12.485>	auditi quicumque rogant, noctesque diesque
<stat. theb. 12.486>	ire datum et solis numen placare querelis.
<stat. theb. 12.487>	parca superstitio: non turea flamma nec altus
<stat. theb. 12.488>	accipitur sanguis: lacrimis altaria sudant,
<stat. theb. 12.489>	maestarumque super libamina secta comarum
<stat. theb. 12.490>	pendent et uestes mutata sorte relictae.
<stat. theb. 12.491>	mite numus circa cultuque insigne uerendo,
<stat. theb. 12.492>	uittatae laurus et supplicis arbor oliuae.
<stat. theb. 12.493>	nulla autem effigies, nulli commissa metallo
<stat. theb. 12.494>	forma dei: mentes habitare et pectora gaudet.
<stat. theb. 12.495>	semper habet trepidos, semper locus horret egenis
<stat. theb. 12.496>	coetibus, ignotae tantum felicibus arae.
<stat. theb. 12.497>	fama est defensos acie post busta paterni
<stat. theb. 12.498>	numinis Herculeos sedem fundasse nepotes.
<stat. theb. 12.499>	fama minor factis: ipsos nam credere dignum
<stat. theb. 12.500>	caelicolas, tellus quibus hospita semper Athenae,
<stat. theb. 12.501>	ceu leges hominemque nouum ritusque sacrorum
<stat. theb. 12.502>	seminaque in uacuas hinc descendentia terras,
<stat. theb. 12.503>	sic sacrasse loco commune animantibus aegris
<stat. theb. 12.504>	confugium, unde procul starent iraeque minaeque
<stat. theb. 12.505>	regnaque, et a iustis Fortuna recederet aris.
<stat. theb. 12.506>	iam tunc innumerae norant altaria gentes:
<stat. theb. 12.507>	huc uicti bellis patriaque a sede fugati
<stat. theb. 12.508>	regnorumque inopes scelerumque errore nocentes
<stat. theb. 12.509>	conueniunt pacemque rogant; mox hospita sedes
<stat. theb. 12.510>	uicit et Oedipodae Furias et funus ~olynthi
<stat. theb. 12.511>	texit et a misero matrem summouit Oreste.
<stat. theb. 12.512>	huc uulgo monstrante locum manus anxia Lernae
<stat. theb. 12.513>	deueniunt, cedunt miserorum turba priorum.
<stat. theb. 12.514>	uix ibi, sedatis requierunt pectora curis:
<stat. theb. 12.515>	ceu patrio super alta grues Aquilone fugatae
<stat. theb. 12.516>	cum uidere Pharon; tunc aethera latius implent,
<stat. theb. 12.517>	tunc hilari clangore sonant; iuuat orbe sereno
<stat. theb. 12.518>	contempsisse niues et frigora soluere Nilo.
<stat. theb. 12.519>	iamque domos patrias Scythicae post aspera gentis
<stat. theb. 12.520>	proelia laurigero subeuntem Thesea curru
<stat. theb. 12.521>	laetifici plausus missusque ad sidera uulgi
<stat. theb. 12.522>	clamor et emeritis hilaris tuba nuntiat armis.
<stat. theb. 12.523>	ante ducem spolia et, duri Mauortis imago,
<stat. theb. 12.524>	uirginei currus cumulataque fercula cristis
<stat. theb. 12.525>	et tristes ducuntur equi truncaeque bipennes,
<stat. theb. 12.526>	quis nemora et solidam Maeotida caedere suetae,
<stat. theb. 12.527>	gorytique leues portantur et ignea gemmis
<stat. theb. 12.528>	cingula et informes dominarum sanguine peltae.
<stat. theb. 12.529>	ipsae autem nondum trepidae sexumue fatentur,
<stat. theb. 12.530>	nec uulgare gemunt, aspernanturque precari,
<stat. theb. 12.531>	et tantum innuptae quaerunt delubra Mineruae.
<stat. theb. 12.532>	primus amor niueis uictorem cernere uectum
<stat. theb. 12.533>	quadriiugis; nec non populos in semet agebat
<stat. theb. 12.534>	Hippolyte, iam blanda genas patiensque mariti
<stat. theb. 12.535>	foederis. hanc patriae ritus fregisse seueros
<stat. theb. 12.536>	Atthides oblique secum mirantur operto
<stat. theb. 12.537>	murmure, quod nitidi crines, quod pectora palla
<stat. theb. 12.538>	tota latent, magnis quod barbara semet Athenis
<stat. theb. 12.539>	misceat atque hosti ueniat paritura marito.
<stat. theb. 12.540>	paulum et ab insessis maestae Pelopeides aris
<stat. theb. 12.541>	promouere gradum seriemque et dona triumphi
<stat. theb. 12.542>	mirantur, uictique animo rediere mariti.
<stat. theb. 12.543>	atque ubi tardauit currus et ab axe superbo
<stat. theb. 12.544>	explorat causas uictor poscitque benigna
<stat. theb. 12.545>	aure preces, ausa ante alias Capaneia coniunx:
<stat. theb. 12.546>	'belliger Aegide, subitae cui maxima laudis
<stat. theb. 12.547>	semina de nostris aperit Fortuna ruinis,
<stat. theb. 12.548>	non externa genus, dirae nec conscia noxae
<stat. theb. 12.549>	turba sumus: domus Argos erat regesque mariti,
<stat. theb. 12.550>	non utinam et fortes! quid enim septena mouere
<stat. theb. 12.551>	castra et Agenoreos opus emendare penates?
<stat. theb. 12.552>	nec querimur caesos: haec bellica iura uicesque
<stat. theb. 12.553>	armorum; sed non Siculis exorta sub antris
<stat. theb. 12.554>	monstra nec Ossaei bello cecidere bimembres.
<stat. theb. 12.555>	mitto genus clarosque patres: hominum, inclute Theseu,
<stat. theb. 12.556>	sanguis erant, homines, eademque in sidera, eosdem
<stat. theb. 12.557>	sortitus animarum alimentaque uestra creati,
<stat. theb. 12.558>	quos uetat igne Creon Stygiaeque a limine portae,
<stat. theb. 12.559>	ceu sator Eumenidum aut Lethaei portitor amnis,
<stat. theb. 12.560>	summouet ac dubio caelique Erebique sub axe
<stat. theb. 12.561>	detinet. heu princeps Natura! ubi numina, ubi illest
<stat. theb. 12.562>	fulminis iniusti iaculator? ubi estis, Athenae?
<stat. theb. 12.563>	septima iam surgens trepidis Aurora iacentes
<stat. theb. 12.564>	auersatur equis; radios declinat et horret
<stat. theb. 12.565>	stelligeri iubar omne poli; iam comminus ipsae
<stat. theb. 12.566>	pabula dira ferae campumque odere uolucres
<stat. theb. 12.567>	spirantem tabo et caelum uentosque grauantem.
<stat. theb. 12.568>	quantum etenim superesse rear? nuda ossa putremque
<stat. theb. 12.569>	uerrere permittat saniem. properate, uerendi
<stat. theb. 12.570>	Cecropidae; uos ista decet uindicta, priusquam
<stat. theb. 12.571>	Emathii Thracesque dolent, quaeque extat ubique
<stat. theb. 12.572>	gens arsura rogis manesque habitura supremos.
<stat. theb. 12.573>	nam quis erit saeuire modus? bellauimus, esto;
<stat. theb. 12.574>	sed cecidere odia et tristes mors obruit iras.
<stat. theb. 12.575>	tu quoque, ut egregios fama cognouimus actus,
<stat. theb. 12.576>	non trucibus monstris Sinin infandumque dedisti
<stat. theb. 12.577>	Cercyona, et saeuum uelles Scirona crematum.
<stat. theb. 12.578>	credo et Amazoniis Tanain fumasse sepulcris,
<stat. theb. 12.579>	unde haec arma refers; sed et hunc dignare triumphum.
<stat. theb. 12.580>	da terris unum caeloque Ereboque laborem,
<stat. theb. 12.581>	si patrium Marathona metu, si tecta leuasti
<stat. theb. 12.582>	Cresia, nec fudit uanos anus hospita fletus.
<stat. theb. 12.583>	sic tibi non ullae socia sine Pallade pugnae,
<stat. theb. 12.584>	nec sacer inuideat paribus Tirynthius actis,
<stat. theb. 12.585>	semper et in curru, semper te mater ouantem
<stat. theb. 12.586>	cernat, et inuictae nil tale precentur Athenae.'
<stat. theb. 12.587>	dixerat; excipiunt cunctae tenduntque precantes
<stat. theb. 12.588>	cum clamore manus; rubuit Neptunius heros
<stat. theb. 12.589>	permotus lacrimis; iusta mox concitus ira
<stat. theb. 12.590>	exclamat: 'quaenam ista nouos induxit Erinys
<stat. theb. 12.591>	regnorum mores? non haec ego pectora liqui
<stat. theb. 12.592>	Graiorum abscedens, Scythiam Pontumque niualem
<stat. theb. 12.593>	cum peterem; nouus unde furor? uictumne putasti
<stat. theb. 12.594>	Thesea, dire Creon? adsum, nec sanguine fessum
<stat. theb. 12.595>	crede; sitit meritos etiamnum haec hasta cruores.
<stat. theb. 12.596>	nulla mora est; uerte hunc adeo, fidissime Phegeu,
<stat. theb. 12.597>	cornipedem, et Tyrias inuectus protinus arces
<stat. theb. 12.598>	aut Danais edice rogos aut proelia Thebis.'
<stat. theb. 12.599>	sic ait oblitus bellique uiaeque laborum,
<stat. theb. 12.600>	hortaturque suos uiresque instaurat anhelas:
<stat. theb. 12.601>	ut modo conubiis taurus saltuque recepto
<stat. theb. 12.602>	cum posuit pugnas, alio si forte remugit
<stat. theb. 12.603>	bellatore nemus, quamquam ora et colla cruento
<stat. theb. 12.604>	imbre madent, nouus arma parat campumque lacessens
<stat. theb. 12.605>	dissimulat gemitus et uulnera puluere celat.
<stat. theb. 12.606>	ipsa metus Libycos seruatricemque Medusam
<stat. theb. 12.607>	pectoris incussa mouit Tritonia parma.
<stat. theb. 12.608>	protinus erecti toto simul agmine Thebas
<stat. theb. 12.609>	respexere angues; necdum Atticus ire parabat
<stat. theb. 12.610>	miles, et infelix expauit classica Dirce.
<stat. theb. 12.611>	continuo in pugnas haud solum accensa iuuentus
<stat. theb. 12.612>	qui modo Caucasei comites rediere triumphi:
<stat. theb. 12.613>	omnis ad arma rudes ager extimulauit alumnos.
<stat. theb. 12.614>	conueniunt ultroque ducis uexilla sequuntur,
<stat. theb. 12.615>	qui gelidum Braurona uiri, qui rura lacessunt
<stat. theb. 12.616>	Monychia et trepidis stabilem Piraeea nautis
<stat. theb. 12.617>	et nondum Eoo clarum Marathona triumpho.
<stat. theb. 12.618>	mittit in arma manus gentilibus hospita diuis
<stat. theb. 12.619>	Icarii Celeique domus uiridesque Melaenae,
<stat. theb. 12.620>	diues et Aegaleos nemorum Parnesque benignus
<stat. theb. 12.621>	uitibus et pingui melior Lycabessos oliuae.
<stat. theb. 12.622>	uenit atrox Alaeus et olentis arator Hymetti,
<stat. theb. 12.623>	quaeque rudes thyrsos hederis uestistis, Acharnae.
<stat. theb. 12.624>	linquitur Eois longe speculabile proris
<stat. theb. 12.625>	Sunion, unde uagi casurum in nomina ponti
<stat. theb. 12.626>	Cresia decepit falso ratis Aegea uelo.
<stat. theb. 12.627>	hos Salamis populos, illos Cerealis Eleusin
<stat. theb. 12.628>	horrida suspensis ad proelia misit aratris,
<stat. theb. 12.629>	et quos Callirhoe nouies errantibus undis
<stat. theb. 12.630>	implicat, et raptae qui conscius Orithyiae
<stat. theb. 12.631>	celauit ripis Geticos Ilissos amores.
<stat. theb. 12.632>	ipse quoque in pugnas uacuatur collis, ubi ingens
<stat. theb. 12.633>	lis superum, dubiis donec noua surgeret arbor
<stat. theb. 12.634>	rupibus et longa refugum mare frangeret umbra.
<stat. theb. 12.635>	isset et Arctoas Cadmea ad moenia ducens
<stat. theb. 12.636>	Hippolyte turmas: retinet iam certa tumentis
<stat. theb. 12.637>	spes uteri, coniunxque rogat dimittere curas
<stat. theb. 12.638>	Martis et emeritas thalamo sacrare pharetras.
<stat. theb. 12.639>	hos ubi uelle acies et dulci gliscere ferro
<stat. theb. 12.640>	dux uidet, utque piis raptim dent oscula natis
<stat. theb. 12.641>	amplexusque breues, curru sic fatur ab alto:
<stat. theb. 12.642>	'terrarum leges et mundi foedera mecum
<stat. theb. 12.643>	defensura cohors, dignas insumite mentes
<stat. theb. 12.644>	coeptibus: hac omnem diuumque hominumque fauorem
<stat. theb. 12.645>	Naturamque ducem coetusque silentis Auerni
<stat. theb. 12.646>	stare palam est; illic Poenarum exercita Thebis
<stat. theb. 12.647>	agmina et anguicomae ducent uexilla sorores.
<stat. theb. 12.648>	ite alacres tantaeque, precor, confidite causae.'
<stat. theb. 12.649>	dixit, et emissa praeceps iter incohat hasta:
<stat. theb. 12.650>	qualis Hyperboreos ubi nubilus institit axes
<stat. theb. 12.651>	Iuppiter et prima tremefecit sidera bruma,
<stat. theb. 12.652>	rumpitur Aeolia et longam indignata quietem
<stat. theb. 12.653>	tollit hiems animos uentosaque sibilat Arctos;
<stat. theb. 12.654>	tunc montes undaeque fremunt, tunc proelia caecis
<stat. theb. 12.655>	nubibus et tonitrus insanaque fulmina gaudent.
<stat. theb. 12.656>	icta gemit tellus, uirides grauis ungula campos
<stat. theb. 12.657>	mutat, et innumeris peditumque equitumque cateruis
<stat. theb. 12.658>	expirat protritus ager, nec puluere crasso
<stat. theb. 12.659>	armorum lux uicta perit, sed in aethera longum
<stat. theb. 12.660>	frangitur, et mediis ardent in nubibus hastae.
<stat. theb. 12.661>	noctem adeo placidasque operi iunxere tenebras,
<stat. theb. 12.662>	certamenque inmane uiris quo concita tendunt
<stat. theb. 12.663>	agmina: quis uisas proclamet ab aggere Thebas,
<stat. theb. 12.664>	cuius in Ogygio stet princeps lancea muro.
<stat. theb. 12.665>	at procul ingenti Neptunius agmina Theseus
<stat. theb. 12.666>	angustat clipeo, propriaeque exordia laudis
<stat. theb. 12.667>	centum urbes umbone gerit centenaque Cretae
<stat. theb. 12.668>	moenia, seque ipsum monstrosi ambagibus antri
<stat. theb. 12.669>	hispida torquentem luctantis colla iuuenci
<stat. theb. 12.670>	alternasque manus circum et nodosa ligantem
<stat. theb. 12.671>	bracchia et abducto uitantem cornua uultu.
<stat. theb. 12.672>	terror habet populos, cum saeptus imagine torua
<stat. theb. 12.673>	ingreditur pugnas, bis Thesea bisque cruentas
<stat. theb. 12.674>	caede uidere manus: ueteres reminiscitur actus
<stat. theb. 12.675>	ipse tuens sociumque gregem metuendaque quondam
<stat. theb. 12.676>	limina et absumpto pallentem Cnosida filo.
<stat. theb. 12.677>	saeuus at interea ferro post terga reuinctas
<stat. theb. 12.678>	Antigonen uiduamque Creon Adrastida leto
<stat. theb. 12.679>	admouet; ambae hilares et mortis amore superbae
<stat. theb. 12.680>	ensibus intentant iugulos regemque cruentum
<stat. theb. 12.681>	destituunt, cum dicta ferens Theseia Phegeus
<stat. theb. 12.682>	astitit. ille quidem ramis insontis oliuae
<stat. theb. 12.683>	pacificus, sed bella ciet bellumque minatur,
<stat. theb. 12.684>	grande fremens, nimiumque memor mandantis, et ipsum
<stat. theb. 12.685>	iam prope, iam medios operire cohortibus agros
<stat. theb. 12.686>	ingeminans. stetit ambiguo Thebanus in aestu
<stat. theb. 12.687>	curarum, nutantque minae et prior ira tepescit.
<stat. theb. 12.688>	tunc firmat sese, fictumque ac triste renidens,
<stat. theb. 12.689>	'paruane prostratis,' inquit, 'documenta Mycenis
<stat. theb. 12.690>	sanximus? en iterum qui moenia nostra lacessant.
<stat. theb. 12.691>	accipimus, ueniant; sed ne post bella querantur:
<stat. theb. 12.692>	lex eadem uictis.' dicit, sed puluere crasso
<stat. theb. 12.693>	caligare diem et Tyrios iuga perdere montes
<stat. theb. 12.694>	aspicit; armari populos tamen armaque ferri
<stat. theb. 12.695>	ipse iubet pallens, mediaeque in sedibus aulae
<stat. theb. 12.696>	Eumenidas subitas flentemque Menoecea cernit
<stat. theb. 12.697>	turbidus impositosque rogis gaudere Pelasgos.
<stat. theb. 12.698>	quis fuit ille dies, tanto cum sanguine Thebis
<stat. theb. 12.699>	pax inuenta perit! patriis modo fixa reuellunt
<stat. theb. 12.700>	arma deis, clipeisque obducunt pectora fractis,
<stat. theb. 12.701>	et galeas humiles et adhuc sordentia tabo
<stat. theb. 12.702>	spicula: non pharetris quisquam, non ense decorus,
<stat. theb. 12.703>	non spectandus equo; cessat fiducia ualli,
<stat. theb. 12.704>	murorum patet omne latus, munimina portae
<stat. theb. 12.705>	exposcunt: prior hostis habet; fastigia desunt:
<stat. theb. 12.706>	deiecit Capaneus; exanguis et aegra iuuentus
<stat. theb. 12.707>	iam nec coniugibus suprema nec oscula natis
<stat. theb. 12.708>	iungit, et attoniti nil optauere parentes.
<stat. theb. 12.709>	Atticus at contra, iubar ut clarescere ruptis
<stat. theb. 12.710>	nubibus et solem primis aspexit in armis,
<stat. theb. 12.711>	desilit in campum, qui subter moenia nudos
<stat. theb. 12.712>	adseruat manes, dirisque uaporibus aegrum
<stat. theb. 12.713>	aera puluerea penitus sub casside ducens
<stat. theb. 12.714>	ingemit et iustas belli flammatur in iras.
<stat. theb. 12.715>	hunc saltem miseris ductor Thebanus honorem
<stat. theb. 12.716>	largitur Danais, quod non super ipsa iacentum
<stat. theb. 12.717>	corpora belligeras acies Martemque secundum
<stat. theb. 12.718>	miscuit, aut lacera ne quid de strage nefandus
<stat. theb. 12.719>	perderet, eligitur saeuos potura cruores
<stat. theb. 12.720>	terra rudis. iamque alternas in proelia gentes
<stat. theb. 12.721>	dissimilis Bellona ciet; non clamor utrimque,
<stat. theb. 12.722>	non utrimque tubae: stat debilis altera pubes
<stat. theb. 12.723>	summissos enses nequiquam ammentaque dextris
<stat. theb. 12.724>	laxa tenens; cedunt tellure, armisque reductis
<stat. theb. 12.725>	ostentant ueteres etiamnum in sanguine plagas.
<stat. theb. 12.726>	iam nec Cecropiis idem ductoribus ardor,
<stat. theb. 12.727>	languescuntque minae et uirtus secura residit:
<stat. theb. 12.728>	uentorum uelut ira minor, nisi silua furentes
<stat. theb. 12.729>	impedit, insanique tacent sine litore fluctus.
<stat. theb. 12.730>	ut uero aequoreus quercum Marathonida Theseus
<stat. theb. 12.731>	extulit, erectae cuius crudelis in hostes
<stat. theb. 12.732>	umbra cadit campumque trucem lux cuspidis implet,
<stat. theb. 12.733>	ceu pater Edonios Haemi de uertice Mauors
<stat. theb. 12.734>	impulerit currus, rapido mortemque fugamque
<stat. theb. 12.735>	axe uehens, sic exanimes in terga reducit
<stat. theb. 12.736>	pallor Agenoridas; taedet fugientibus uti
<stat. theb. 12.737>	Thesea, nec facilem dignatur dextra cruorem.
<stat. theb. 12.738>	cetera plebeio desaeuit sanguine uitrus:
<stat. theb. 12.739>	sic iuuat exanimis proiectaque praeda canesque
<stat. theb. 12.740>	degeneresque lupos, magnos alit ira leones.
<stat. theb. 12.741>	attamen Olenium Lamyrumque, hunc tela pharetra
<stat. theb. 12.742>	promentem, hunc saeui tollentem pondera saxi
<stat. theb. 12.743>	deicit, et triplici confisos robore gentis
<stat. theb. 12.744>	Alcetidas fratres, totidem quos eminus hastis
<stat. theb. 12.745>	continuat; ferrum consumpsit pectore Phyleus,
<stat. theb. 12.746>	ore momordit Helops, umero transmisit Iapyx.
<stat. theb. 12.747>	iamque et quadriiugo celsum petit Haemona curru,
<stat. theb. 12.748>	horrendumque manu telum rotat: ille pauentes
<stat. theb. 12.749>	obliquauit equos; longo perlata tenore
<stat. theb. 12.750>	transiit hasta duos, sitiebat uulnera nec non
<stat. theb. 12.751>	tertia, sed medio cuspis temone retenta est.
<stat. theb. 12.752>	sed solum uotis, solum clamore tremendo
<stat. theb. 12.753>	omnibus in turmis optat uocitatque Creonta.
<stat. theb. 12.754>	atque hunc diuersa bellorum in fronte maniplos
<stat. theb. 12.755>	hortantem dictis frustraque extrema minantem
<stat. theb. 12.756>	conspicit; abscedunt comites: sed Thesea iussi
<stat. theb. 12.757>	linquebant fretique deis atque ipsius armis,
<stat. theb. 12.758>	ille tenet reuocatque suos; utque aequa notauit
<stat. theb. 12.759>	hinc atque hinc odia, extrema se colligit ira,
<stat. theb. 12.760>	iam letale furens, atque audax morte futura,
<stat. theb. 12.761>	'non cum peltiferis' ait 'haec tibi pugna puellis,
<stat. theb. 12.762>	uirgineas ne crede manus: hic cruda uirorum
<stat. theb. 12.763>	proelia, nos magnum qui Tydea quique furentem
<stat. theb. 12.764>	Hippomedonta neci Capaneaque misimus umbris
<stat. theb. 12.765>	pectora. quae bellum praeceps amentia suasit,
<stat. theb. 12.766>	improbe? nonne uides, quos ulciscare, iacentes?'
<stat. theb. 12.767>	sic ait, et frustras periturum missile summo
<stat. theb. 12.768>	adflixit clipeo. risit uocesque manumque
<stat. theb. 12.769>	horridus Aegides, ferrataque arbore magnos
<stat. theb. 12.770>	molitur iactus, nec non prius ore superbo
<stat. theb. 12.771>	intonat: 'Argolici, quibus haec datur hostia, manes,
<stat. theb. 12.772>	pandite Tartareum chaos ultricesque parate
<stat. theb. 12.773>	Eumenidas, uenit ecce Creon!' sic fatus, et auras
<stat. theb. 12.774>	dissipat hasta tremens; tunc, qua subtemine duro
<stat. theb. 12.775>	multiplicem tenues iterant thoraca catenae,
<stat. theb. 12.776>	incidit: emicuit per mille foramina sanguis
<stat. theb. 12.777>	impius; ille oculis extremo errore solutis
<stat. theb. 12.778>	labitur. adsistit Theseus grauis armaque tollens,
<stat. theb. 12.779>	'iamne dare extinctis iustos' ait 'hostibus ignes,
<stat. theb. 12.780>	iam uictos operire placet? uade atra dature
<stat. theb. 12.781>	supplicia, extremique tamen secure sepulcri.'
<stat. theb. 12.782>	accedunt utrimque pio uexilla tumultu
<stat. theb. 12.783>	permiscentque manus; medio iam foedera bello,
<stat. theb. 12.784>	iamque hospes Theseus; orant succedere muris
<stat. theb. 12.785>	dignarique domos. nec tecta hostilia uictor
<stat. theb. 12.786>	aspernatus init; gaudent matresque nurusque
<stat. theb. 12.787>	Ogygiae, qualis thyrso bellante subactus
<stat. theb. 12.788>	mollia laudabat iam marcidus orgia Ganges.
<stat. theb. 12.789>	ecce per aduersas Dircaei uerticis umbras
<stat. theb. 12.790>	femineus quatit astra fragor, matresque Pelasgae
<stat. theb. 12.791>	decurrunt: quales Bacchea ad bella uocatae
<stat. theb. 12.792>	Thyiades amentes, magnum quas poscere credas
<stat. theb. 12.793>	aut fecisse nefas; gaudent lamenta nouaeque
<stat. theb. 12.794>	exultant lacrimae; rapit huc, rapit impetus illuc,
<stat. theb. 12.795>	Thesea magnanimum quaerant prius, anne Creonta,
<stat. theb. 12.796>	anne suos: uidui ducunt ad corpora luctus.
<stat. theb. 12.797>	non ego, centena si quis mea pectora laxet
<stat. theb. 12.798>	uoce deus, tot busta simul uulgique ducumque,
<stat. theb. 12.799>	tot pariter gemitus dignis conatibus aequem:
<stat. theb. 12.800>	turbine quo sese caris instrauerit audax
<stat. theb. 12.801>	ignibus Euadne fulmenque in pectore magno
<stat. theb. 12.802>	quaesierit; quo more iacens super oscula saeui
<stat. theb. 12.803>	corporis infelix excuset Tydea coniunx;
<stat. theb. 12.804>	ut saeuos narret uigiles Argia sorori;
<stat. theb. 12.805>	Arcada quo planctu genetrix Erymanthia clamet,
<stat. theb. 12.806>	Arcada, consumpto seruantem sanguine uultus,
<stat. theb. 12.807>	Arcada, quem geminae pariter fleuere cohortes.
<stat. theb. 12.808>	uix nouus ista furor ueniensque implesset Apollo,
<stat. theb. 12.809>	et mea iam longo meruit ratis aequore portum.
<stat. theb. 12.810>	durabisne procul dominoque legere superstes,
<stat. theb. 12.811>	o mihi bissenos multum uigilata per annos
<stat. theb. 12.812>	Thebai? iam certe praesens tibi Fama benignum
<stat. theb. 12.813>	strauit iter coepitque nouam monstrare futuris.
<stat. theb. 12.814>	iam te magnanimus dignatur noscere Caesar,
<stat. theb. 12.815>	Itala iam studio discit memoratque iuuentus.
<stat. theb. 12.816>	uiue, precor; nec tu diuinam Aeneida tempta,
<stat. theb. 12.817>	sed longe sequere et uestigia semper adora.
<stat. theb. 12.818>	mox, tibi si quis adhuc praetendit nubila liuor,
<stat. theb. 12.819>	occidet, et meriti post me referentur honores.

