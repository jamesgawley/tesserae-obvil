<hor. sat. 1.1.1>	Qui fit, Maecenas, ut nemo, quam sibi sortem
<hor. sat. 1.1.2>	seu ratio dederit seu fors obiecerit, illa
<hor. sat. 1.1.3>	contentus vivat, laudet diversa sequentis?
<hor. sat. 1.1.4>	'o fortunati mercatores' gravis annis
<hor. sat. 1.1.5>	miles ait, multo iam fractus membra labore;               
<hor. sat. 1.1.6>	contra mercator navim iactantibus Austris:
<hor. sat. 1.1.7>	'militia est potior. quid enim? concurritur: horae
<hor. sat. 1.1.8>	momento cita mors venit aut victoria laeta.'
<hor. sat. 1.1.9>	agricolam laudat iuris legumque peritus,
<hor. sat. 1.1.10>	sub galli cantum consultor ubi ostia pulsat;               
<hor. sat. 1.1.11>	ille, datis vadibus qui rure extractus in urbem est,
<hor. sat. 1.1.12>	solos felicis viventis clamat in urbe.
<hor. sat. 1.1.13>	cetera de genere hocadeo sunt multaloquacem
<hor. sat. 1.1.14>	delassare valent Fabium. ne te morer, audi,
<hor. sat. 1.1.15>	quo rem deducam. si quis deus 'en ego' dicat               
<hor. sat. 1.1.16>	'iam faciam quod voltis: eris tu, qui modo miles,
<hor. sat. 1.1.17>	mercator; tu, consultus modo, rusticus: hinc vos,
<hor. sat. 1.1.18>	vos hinc mutatis discedite partibus. eia,
<hor. sat. 1.1.19>	quid statis?' nolint. atqui licet esse beatis.
<hor. sat. 1.1.20>	quid causae est, merito quin illis Iuppiter ambas               
<hor. sat. 1.1.21>	iratus buccas inflet neque se fore posthac
<hor. sat. 1.1.22>	tam facilem dicat, votis ut praebeat aurem?
<hor. sat. 1.1.23>	praeterea, ne sic ut qui iocularia ridens
<hor. sat. 1.1.24>	percurram: quamquam ridentem dicere verum
<hor. sat. 1.1.25>	quid vetat? ut pueris olim dant crustula blandi               
<hor. sat. 1.1.26>	doctores, elementa velint ut discere prima:
<hor. sat. 1.1.27>	sed tamen amoto quaeramus seria ludo:
<hor. sat. 1.1.28>	ille gravem duro terram qui vertit aratro,
<hor. sat. 1.1.29>	perfidus hic caupo, miles nautaeque, per omne
<hor. sat. 1.1.30>	audaces mare qui currunt, hac mente laborem               
<hor. sat. 1.1.31>	sese ferre, senes ut in otia tuta recedant,
<hor. sat. 1.1.32>	aiunt, cum sibi sint congesta cibaria: sicut
<hor. sat. 1.1.33>	parvolanam exemplo estmagni formica laboris
<hor. sat. 1.1.34>	ore trahit quodcumque potest atque addit acervo
<hor. sat. 1.1.35>	quem struit, haud ignara ac non incauta futuri.               
<hor. sat. 1.1.36>	quae, simul inversum contristat Aquarius annum,
<hor. sat. 1.1.37>	non usquam prorepit et illis utitur ante
<hor. sat. 1.1.38>	quaesitis sapiens, cum te neque fervidus aestus
<hor. sat. 1.1.39>	demoveat lucro neque hiems, ignis mare ferrum,
<hor. sat. 1.1.40>	nil obstet tibi, dum ne sit te ditior alter.               
<hor. sat. 1.1.41>	quid iuvat inmensum te argenti pondus et auri
<hor. sat. 1.1.42>	furtim defossa timidum deponere terra?
<hor. sat. 1.1.43>	quod, si conminuas, vilem redigatur ad assem?
<hor. sat. 1.1.44>	at ni id fit, quid habet pulcri constructus acervus?
<hor. sat. 1.1.45>	milia frumenti tua triverit area centum:               
<hor. sat. 1.1.46>	non tuus hoc capiet venter plus ac meus: ut, si
<hor. sat. 1.1.47>	reticulum panis venalis inter onusto
<hor. sat. 1.1.48>	forte vehas umero, nihilo plus accipias quam
<hor. sat. 1.1.49>	qui nil portarit. vel dic quid referat intra   
<hor. sat. 1.1.50>	naturae finis viventi, iugera centum an               
<hor. sat. 1.1.51>	mille aret? 'at suave est ex magno tollere acervo.'
<hor. sat. 1.1.52>	dum ex parvo nobis tantundem haurire relinquas,
<hor. sat. 1.1.53>	 cur tua plus laudes cumeris granaria nostris?
<hor. sat. 1.1.54>	ut tibi si sit opus liquidi non amplius urna
<hor. sat. 1.1.55>	vel cyatho et dicas 'magno de flumine mallem               
<hor. sat. 1.1.56>	quam ex hoc fonticulo tantundem sumere.' eo fit,
<hor. sat. 1.1.57>	plenior ut siquos delectet copia iusto,
<hor. sat. 1.1.58>	cum ripa simul avolsos ferat Aufidus acer.
<hor. sat. 1.1.59>	at qui tantuli eget quanto est opus, is neque limo
<hor. sat. 1.1.60>	turbatam haurit aquam neque vitam amittit in undis.               
<hor. sat. 1.1.61>	at bona pars hominum decepta cupidine falso
<hor. sat. 1.1.62>	'nil satis est', inquit, 'quia tanti quantum habeas sis':
<hor. sat. 1.1.63>	quid facias illi? iubeas miserum esse, libenter
<hor. sat. 1.1.64>	quatenus id facit: ut quidam memoratur Athenis
<hor. sat. 1.1.65>	sordidus ac dives, populi contemnere voces               
<hor. sat. 1.1.66>	sic solitus: 'populus me sibilat, at mihi plaudo
<hor. sat. 1.1.67>	ipse domi, simul ac nummos contemplor in arca.'
<hor. sat. 1.1.68>	Tantalus a labris sitiens fugientia captat
<hor. sat. 1.1.69>	fluminaquid rides? mutato nomine de te
<hor. sat. 1.1.70>	fabula narratur: congestis undique saccis               
<hor. sat. 1.1.71>	indormis inhians et tamquam parcere sacris
<hor. sat. 1.1.72>	cogeris aut pictis tamquam gaudere tabellis.
<hor. sat. 1.1.73>	nescis, quo valeat nummus, quem praebeat usum?
<hor. sat. 1.1.74>	panis ematur, holus, vini sextarius, adde
<hor. sat. 1.1.75>	quis humana sibi doleat natura negatis.               
<hor. sat. 1.1.76>	an vigilare metu exanimem, noctesque diesque
<hor. sat. 1.1.77>	formidare malos fures, incendia, servos,
<hor. sat. 1.1.78>	ne te conpilent fugientes, hoc iuvat? horum   
<hor. sat. 1.1.79>	semper ego optarim pauperrimus esse bonorum.
<hor. sat. 1.1.80>	at si condoluit temptatum frigore corpus               
<hor. sat. 1.1.81>	aut alius casus lecto te adflixit, habes qui
<hor. sat. 1.1.82>	adsideat, fomenta paret, medicum roget, ut te
<hor. sat. 1.1.83>	suscitet ac reddat gnatis carisque propinquis?
<hor. sat. 1.1.84>	non uxor salvum te volt, non filius; omnes
<hor. sat. 1.1.85>	vicini oderunt, noti, pueri atque puellae.               
<hor. sat. 1.1.86>	miraris, cum tu argento post omnia ponas,
<hor. sat. 1.1.87>	si nemo praestet, quem non merearis, amorem?
<hor. sat. 1.1.88>	an si cognatos, nullo natura labore
<hor. sat. 1.1.89>	quos tibi dat, retinere velis servareque amicos,
<hor. sat. 1.1.90>	infelix operam perdas, ut siquis asellum               
<hor. sat. 1.1.91>	in campo doceat parentem currere frenis?
<hor. sat. 1.1.92>	denique sit finis quaerendi, cumque habeas plus,
<hor. sat. 1.1.93>	pauperiem metuas minus et finire laborem
<hor. sat. 1.1.94>	incipias, parto quod avebas, ne facias quod
<hor. sat. 1.1.95>	Ummidius quidam; non longa est fabula: dives               
<hor. sat. 1.1.96>	ut metiretur nummos, ita sordidus, ut se
<hor. sat. 1.1.97>	non umquam servo melius vestiret, ad usque
<hor. sat. 1.1.98>	supremum tempus, ne se penuria victus
<hor. sat. 1.1.99>	opprimeret, metuebat. at hunc liberta securi
<hor. sat. 1.1.100>	divisit medium, fortissima Tyndaridarum.               
<hor. sat. 1.1.101>	'quid mi igitur suades? ut vivam Naevius aut sic
<hor. sat. 1.1.102>	ut Nomentanus?' pergis pugnantia secum
<hor. sat. 1.1.103>	frontibus adversis conponere: non ego avarum   
<hor. sat. 1.1.104>	cum veto te, fieri vappam iubeo ac nebulonem:
<hor. sat. 1.1.105>	est inter Tanain quiddam socerumque Viselli:               
<hor. sat. 1.1.106>	est modus in rebus, sunt certi denique fines,
<hor. sat. 1.1.107>	quos ultra citraque nequit consistere rectum.
<hor. sat. 1.1.108>	 illuc, unde abii, redeo, qui nemo, ut avarus,
<hor. sat. 1.1.109>	se probet ac potius laudet diversa sequentis,
<hor. sat. 1.1.110>	quodque aliena capella gerat distentius uber,               
<hor. sat. 1.1.111>	tabescat neque se maiori pauperiorum
<hor. sat. 1.1.112>	turbae conparet, hunc atque hunc superare laboret.
<hor. sat. 1.1.113>	sic festinanti semper locupletior obstat,
<hor. sat. 1.1.114>	ut, cum carceribus missos rapit ungula currus,
<hor. sat. 1.1.115>	instat equis auriga suos vincentibus, illum               
<hor. sat. 1.1.116>	praeteritum temnens extremos inter euntem.
<hor. sat. 1.1.117>	inde fit, ut raro, qui se vixisse beatum
<hor. sat. 1.1.118>	dicat et exacto contentus tempore vita
<hor. sat. 1.1.119>	cedat uti conviva satur, reperire queamus.
<hor. sat. 1.1.120>	iam satis est. ne me Crispini scrinia lippi               
<hor. sat. 1.1.121>	conpilasse putes, verbum non amplius addam.

<hor. sat. 1.2.1>	Ambubaiarum collegia, pharmacopolae,
<hor. sat. 1.2.2>	mendici, mimae, balatrones, hoc genus omne
<hor. sat. 1.2.3>	maestum ac sollicitum est cantoris morte Tigelli.
<hor. sat. 1.2.4>	quippe benignus erat. contra hic, ne prodigus esse   
<hor. sat. 1.2.5>	dicatur metuens, inopi dare nolit amico,               
<hor. sat. 1.2.6>	frigus quo duramque famem propellere possit.
<hor. sat. 1.2.7>	hunc si perconteris, avi cur atque parentis
<hor. sat. 1.2.8>	praeclaram ingrata stringat malus ingluvie rem,
<hor. sat. 1.2.9>	omnia conductis coemens obsonia nummis,
<hor. sat. 1.2.10>	sordidus atque animi quod parvi nolit haberi,               
<hor. sat. 1.2.11>	respondet. laudatur ab his, culpatur ab illis.
<hor. sat. 1.2.12>	Fufidius vappae famam timet ac nebulonis
<hor. sat. 1.2.13>	[dives agris, dives positis in fenore nummis]:
<hor. sat. 1.2.14>	quinas hic capiti mercedes exsecat atque
<hor. sat. 1.2.15>	quanto perditior quisque est, tanto acrius urget;               
<hor. sat. 1.2.16>	nomina sectatur modo sumpta veste virili
<hor. sat. 1.2.17>	sub patribus duris tironum. 'maxime' quis non
<hor. sat. 1.2.18>	'Iuppiter' exclamat simul atque audivit? 'at in se
<hor. sat. 1.2.19>	pro quaestu sumptum facit hic?' vix credere possis,
<hor. sat. 1.2.20>	quam sibi non sit amicus, ita ut pater ille, Terenti               
<hor. sat. 1.2.21>	fabula quem miserum gnato vixisse fugato
<hor. sat. 1.2.22>	inducit, non se peius cruciaverit atque hic.
<hor. sat. 1.2.23>	siquis nunc quaerat 'quo res haec pertinet?' illuc:
<hor. sat. 1.2.24>	dum vitant stulti vitia, in contraria currunt.
<hor. sat. 1.2.25>	Maltinus tunicis demissis ambulat, est qui               
<hor. sat. 1.2.26>	inguen ad obscaenum subductis usque; facetus
<hor. sat. 1.2.27>	pastillos Rufillus olet, Gargonius hircum:
<hor. sat. 1.2.28>	nil medium est. sunt qui nolint tetigisse nisi illas
<hor. sat. 1.2.29>	quarum subsuta talos tegat instita veste,
<hor. sat. 1.2.30>	contra alius nullam nisi olenti in fornice stantem.               
<hor. sat. 1.2.31>	quidam notus homo cum exiret fornice, 'macte   
<hor. sat. 1.2.32>	virtute esto' inquit sententia dia Catonis;
<hor. sat. 1.2.33>	'nam simul ac venas inflavit taetra libido,
<hor. sat. 1.2.34>	huc iuvenes aequom est descendere, non alienas
<hor. sat. 1.2.35>	permolere uxores.' 'nolim laudarier' inquit               
<hor. sat. 1.2.36>	'sic me' mirator cunni Cupiennius albi.
<hor. sat. 1.2.37>	audire est operae pretium, procedere recte
<hor. sat. 1.2.38>	qui moechis non voltis, ut omni parte laborent
<hor. sat. 1.2.39>	utque illis multo corrupta dolore voluptas
<hor. sat. 1.2.40>	atque haec rara cadat dura inter saepe pericla.               
<hor. sat. 1.2.41>	 hic se praecipitem tecto dedit, ille flagellis
<hor. sat. 1.2.42>	ad mortem caesus, fugiens hic decidit acrem
<hor. sat. 1.2.43>	praedonum in turbam, dedit hic pro corpore nummos,
<hor. sat. 1.2.44>	hunc perminxerunt calones; quin etiam illud
<hor. sat. 1.2.45>	accidit, ut cuidam testis caudamque salacem               
<hor. sat. 1.2.46>	demeterent ferro. 'iure' omnes: Galba negabat.
<hor. sat. 1.2.47>	tutior at quanto merx est in classe secunda,
<hor. sat. 1.2.48>	libertinarum dico: Sallustius in quas
<hor. sat. 1.2.49>	non minus insanit quam qui moechatur. at hic si,
<hor. sat. 1.2.50>	qua res, qua ratio suaderet quaque modeste               
<hor. sat. 1.2.51>	munifico esse licet, vellet bonus atque benignus
<hor. sat. 1.2.52>	esse, daret quantum satis esset nec sibi damno
<hor. sat. 1.2.53>	dedecorique foret. verum hoc se amplectitur uno,   
<hor. sat. 1.2.54>	hoc amat et laudat: 'matronam nullam ego tango',
<hor. sat. 1.2.55>	ut quondam Marsaeus, amator Originis ille,               
<hor. sat. 1.2.56>	qui patrium mimae donat fundumque laremque,
<hor. sat. 1.2.57>	'nil fuerit mi' inquit 'cum uxoribus umquam alienis.'
<hor. sat. 1.2.58>	verum est cum mimis, est cum meretricibus, unde
<hor. sat. 1.2.59>	fama malum gravius quam res trahit. an tibi abunde
<hor. sat. 1.2.60>	personam satis est, non illud, quidquid ubique               
<hor. sat. 1.2.61>	officit, evitare? bonam deperdere famam,
<hor. sat. 1.2.62>	rem patris oblimare malum est ubicumque. quid inter-
<hor. sat. 1.2.63>	est in matrona, ancilla peccesne togata?
<hor. sat. 1.2.64>	Villius in Fausta Sullae gener, hoc miser uno
<hor. sat. 1.2.65>	nomine deceptus, poenas dedit usque superque               
<hor. sat. 1.2.66>	quam satis est, pugnis caesus ferroque petitus,
<hor. sat. 1.2.67>	exclusus fore, cum Longarenus foret intus.
<hor. sat. 1.2.68>	huic si muttonis verbis mala tanta videnti
<hor. sat. 1.2.69>	diceret haec animus 'quid vis tibi? numquid ego a te
<hor. sat. 1.2.70>	magno prognatum deposco consule cunnum               
<hor. sat. 1.2.71>	velatumque stola, mea cum conferbuit ira?'
<hor. sat. 1.2.72>	quid responderet? 'magno patre nata puella est.'
<hor. sat. 1.2.73>	at quanto meliora monet pugnantiaque istis
<hor. sat. 1.2.74>	dives opis natura suae, tu si modo recte
<hor. sat. 1.2.75>	dispensare velis ac non fugienda petendis               
<hor. sat. 1.2.76>	inmiscere. tuo vitio rerumne labores,
<hor. sat. 1.2.77>	nil referre putas? quare, ne paeniteat te,
<hor. sat. 1.2.78>	desine matronas sectarier, unde laboris
<hor. sat. 1.2.79>	plus haurire mali est quam ex re decerpere fructus.
<hor. sat. 1.2.80>	nec magis huic, inter niveos viridisque lapillos               
<hor. sat. 1.2.81>	sit licet, hoc, Cerinthe, tuum tenerum est femur aut crus
<hor. sat. 1.2.82>	rectius, atque etiam melius persaepe togatae.
<hor. sat. 1.2.83>	adde huc, quod mercem sine fucis gestat, aperte
<hor. sat. 1.2.84>	quod venale habet ostendit nec, siquid honesti est,
<hor. sat. 1.2.85>	iactat habetque palam, quaerit, quo turpia celet.               
<hor. sat. 1.2.86>	regibus hic mos est, ubi equos mercantur: opertos
<hor. sat. 1.2.87>	inspiciunt, ne si facies, ut saepe, decora
<hor. sat. 1.2.88>	molli fulta pede est, emptorem inducat hiantem,
<hor. sat. 1.2.89>	quod pulcrae clunes, breve quod caput, ardua cervix.
<hor. sat. 1.2.90>	hoc illi recte: ne corporis optima Lyncei               
<hor. sat. 1.2.91>	contemplere oculis, Hypsaea caecior illa,
<hor. sat. 1.2.92>	quae mala sunt, spectes. 'o crus, o bracchia.' verum
<hor. sat. 1.2.93>	depugis, nasuta, brevi latere ac pede longo est.
<hor. sat. 1.2.94>	matronae praeter faciem nil cernere possis,
<hor. sat. 1.2.95>	cetera, ni Catia est, demissa veste tegentis.               
<hor. sat. 1.2.96>	 si interdicta petes, vallo circumdatanam te
<hor. sat. 1.2.97>	hoc facit insanum, multae tibi tum officient res,
<hor. sat. 1.2.98>	custodes, lectica, ciniflones, parasitae,
<hor. sat. 1.2.99>	ad talos stola demissa et circumdata palla,
<hor. sat. 1.2.100>	plurima, quae invideant pure adparere tibi rem.               
<hor. sat. 1.2.101>	altera, nil obstat: Cois tibi paene videre est
<hor. sat. 1.2.102>	ut nudam, ne crure malo, ne sit pede turpi;
<hor. sat. 1.2.103>	metiri possis oculo latus. an tibi mavis
<hor. sat. 1.2.104>	insidias fieri pretiumque avellier ante
<hor. sat. 1.2.105>	quam mercem ostendi? leporem venator ut alta               
<hor. sat. 1.2.106>	in nive sectetur, positum sic tangere nolit,
<hor. sat. 1.2.107>	cantat et adponit 'meus est amor huic similis; nam
<hor. sat. 1.2.108>	transvolat in medio posita et fugientia captat.'
<hor. sat. 1.2.109>	hiscine versiculis speras tibi posse dolores
<hor. sat. 1.2.110>	atque aestus curasque gravis e pectore pelli?               
<hor. sat. 1.2.111>	nonne, cupidinibus statuat natura modum quem,
<hor. sat. 1.2.112>	quid latura sibi, quid sit dolitura negatum,
<hor. sat. 1.2.113>	quaerere plus prodest et inane abscindere soldo?
<hor. sat. 1.2.114>	num, tibi cum faucis urit sitis, aurea quaeris
<hor. sat. 1.2.115>	pocula? num esuriens fastidis omnia praeter               
<hor. sat. 1.2.116>	pavonem rhombumque? tument tibi cum inguina, num, si
<hor. sat. 1.2.117>	ancilla aut verna est praesto puer, impetus in quem
<hor. sat. 1.2.118>	continuo fiat. malis tentigine rumpi?
<hor. sat. 1.2.119>	non ego; namque parabilem amo venerem facilemque.
<hor. sat. 1.2.120>	illam 'post paulo' 'sed pluris' 'si exierit vir'               
<hor. sat. 1.2.121>	Gallis, hanc Philodemus ait sibi, quae neque magno
<hor. sat. 1.2.122>	stet pretio neque cunctetur cum est iussa venire.
<hor. sat. 1.2.123>	candida rectaque sit, munda hactenus, ut neque longa
<hor. sat. 1.2.124>	nec magis alba velit quam dat natura videri.
<hor. sat. 1.2.125>	haec ubi supposuit dextro corpus mihi laevom,               
<hor. sat. 1.2.126>	Ilia et Egeria est; do nomen quodlibet illi.
<hor. sat. 1.2.127>	nec vereor, ne, dum futuo, vir rure recurrat,
<hor. sat. 1.2.128>	ianua frangatur, latret canis, undique magno
<hor. sat. 1.2.129>	pulsa domus strepitu resonet, vepallida lecto
<hor. sat. 1.2.130>	desiliat mulier, miseram se conscia clamet,               
<hor. sat. 1.2.131>	cruribus haec metuat, doti deprensa, egomet mi.
<hor. sat. 1.2.132>	discincta tunica fugiendum est et pede nudo,
<hor. sat. 1.2.133>	ne nummi pereant aut puga aut denique fama.
<hor. sat. 1.2.134>	deprendi miserum est: Fabio vel iudice vincam.

<hor. sat. 1.3.1>	Omnibus hoc vitium est cantoribus, inter amicos
<hor. sat. 1.3.2>	ut numquam inducant animum cantare rogati,
<hor. sat. 1.3.3>	iniussi numquam desistant. Sardus habebat
<hor. sat. 1.3.4>	ille Tigellius hoc. Caesar, qui cogere posset,
<hor. sat. 1.3.5>	si peteret per amicitiam patris atque suam, non               
<hor. sat. 1.3.6>	quicquam proficeret; si conlibuisset, ab ovo
<hor. sat. 1.3.7>	usque ad mala citaret 'io Bacchae' modo summa
<hor. sat. 1.3.8>	voce, modo hac, resonat quae chordis quattuor ima.
<hor. sat. 1.3.9>	nil aequale homini fuit illi: saepe velut qui
<hor. sat. 1.3.10>	currebat fugiens hostem, persaepe velut qui               
<hor. sat. 1.3.11>	Iunonis sacra ferret; habebat saepe ducentos,
<hor. sat. 1.3.12>	saepe decem servos; modo reges atque tetrarchas,
<hor. sat. 1.3.13>	omnia magna loquens, modo 'sit mihi mensa tripes et
<hor. sat. 1.3.14>	concha salis puri et toga, quae defendere frigus
<hor. sat. 1.3.15>	quamvis crassa queat.' deciens centena dedisses               
<hor. sat. 1.3.16>	 huic parco, paucis contento, quinque diebus
<hor. sat. 1.3.17>	nil erat in loculis; noctes vigilabat ad ipsum   
<hor. sat. 1.3.18>	mane, diem totum stertebat; nil fuit unquam
<hor. sat. 1.3.19>	sic inpar sibi. nunc aliquis dicat mihi 'quid tu?
<hor. sat. 1.3.20>	nullane habes vitia?' immo alia et fortasse minora.               
<hor. sat. 1.3.21>	Maenius absentem Novium cum carperet, 'heus tu'
<hor. sat. 1.3.22>	quidam ait 'ignoras te an ut ignotum dare nobis
<hor. sat. 1.3.23>	verba putas?' 'egomet mi ignosco' Maenius inquit.
<hor. sat. 1.3.24>	stultus et inprobus hic amor est dignusque notari.
<hor. sat. 1.3.25>	cum tua pervideas oculis mala lippus inunctis,               
<hor. sat. 1.3.26>	cur in amicorum vitiis tam cernis acutum
<hor. sat. 1.3.27>	quam aut aquila aut serpens Epidaurius? at tibi contra
<hor. sat. 1.3.28>	evenit, inquirant vitia ut tua rursus et illi.
<hor. sat. 1.3.29>	iracundior est paulo, minus aptus acutis
<hor. sat. 1.3.30>	naribus horum hominum; rideri possit eo quod               
<hor. sat. 1.3.31>	rusticius tonso toga defluit et male laxus
<hor. sat. 1.3.32>	in pede calceus haeret: at est bonus, ut melior vir
<hor. sat. 1.3.33>	non alius quisquam, at tibi amicus, at ingenium ingens
<hor. sat. 1.3.34>	inculto latet hoc sub corpore. denique te ipsum
<hor. sat. 1.3.35>	concute, numqua tibi vitiorum inseverit olim               
<hor. sat. 1.3.36>	natura aut etiam consuetudo mala; namque
<hor. sat. 1.3.37>	neglectis urenda filix innascitur agris.
<hor. sat. 1.3.38>	illuc praevertamur, amatorem quod amicae
<hor. sat. 1.3.39>	turpia decipiunt caecum vitia aut etiam ipsa haec
<hor. sat. 1.3.40>	delectant, veluti Balbinum polypus Hagnae.               
<hor. sat. 1.3.41>	vellem in amicitia sic erraremus et isti
<hor. sat. 1.3.42>	errori nomen virtus posuisset honestum.
<hor. sat. 1.3.43>	ac pater ut gnati, sic nos debemus amici   
<hor. sat. 1.3.44>	siquod sit vitium non fastidire. strabonem
<hor. sat. 1.3.45>	appellat paetum pater, et pullum, male parvos               
<hor. sat. 1.3.46>	sicui filius est, ut abortivus fuit olim
<hor. sat. 1.3.47>	Sisyphus; hunc varum distortis cruribus, illum
<hor. sat. 1.3.48>	balbutit scaurum pravis fultum male talis.
<hor. sat. 1.3.49>	parcius hic vivit: frugi dicatur; ineptus
<hor. sat. 1.3.50>	et iactantior hic paulo est: concinnus amicis               
<hor. sat. 1.3.51>	postulat ut videatur; at est truculentior atque
<hor. sat. 1.3.52>	plus aequo liber: simplex fortisque habeatur;
<hor. sat. 1.3.53>	caldior est: acris inter numeretur. opinor,
<hor. sat. 1.3.54>	haec res et iungit iunctos et servat amicos.
<hor. sat. 1.3.55>	at nos virtutes ipsas invertimus atque               
<hor. sat. 1.3.56>	sincerum furimus vas incrustare. probus quis
<hor. sat. 1.3.57>	nobiscum vivit, multum demissus homo: illi
<hor. sat. 1.3.58>	tardo cognomen, pingui damus. hic fugit omnis
<hor. sat. 1.3.59>	insidias nullique malo latus obdit apertum,
<hor. sat. 1.3.60>	cum genus hoc inter vitae versemur, ubi acris               
<hor. sat. 1.3.61>	invidia atque vigent ubi crimina: pro bene sano
<hor. sat. 1.3.62>	ac non incauto fictum astutumque vocamus.
<hor. sat. 1.3.63>	simplicior quis et est, qualem me saepe libenter
<hor. sat. 1.3.64>	obtulerim tibi, Maecenas, ut forte legentem
<hor. sat. 1.3.65>	aut tacitum inpellat quovis sermone: 'molestus,               
<hor. sat. 1.3.66>	communi sensu plane caret' inquimus. eheu,
<hor. sat. 1.3.67>	quam temere in nosmet legem sancimus iniquam.
<hor. sat. 1.3.68>	nam vitiis nemo sine nascitur; optimus ille est,
<hor. sat. 1.3.69>	qui minimis urgetur. amicus dulcis, ut aequum est,
<hor. sat. 1.3.70>	cum mea conpenset vitiis bona, pluribus hisce,               
<hor. sat. 1.3.71>	 si modo plura mihi bona sunt, inclinet, amari
<hor. sat. 1.3.72>	si volet: hac lege in trutina ponetur eadem.
<hor. sat. 1.3.73>	qui, ne tuberibus propriis offendat amicum,
<hor. sat. 1.3.74>	postulat, ignoscet verrucis illius: aequum est
<hor. sat. 1.3.75>	peccatis veniam poscentem reddere rursus.               
<hor. sat. 1.3.76>	denique, quatenus excidi penitus vitium irae,
<hor. sat. 1.3.77>	cetera item nequeunt stultis haerentia, cur non
<hor. sat. 1.3.78>	ponderibus modulisque suis ratio utitur ac res
<hor. sat. 1.3.79>	ut quaeque est, ita suppliciis delicta coercet?
<hor. sat. 1.3.80>	siquis eum servum, patinam qui tollere iussus               
<hor. sat. 1.3.81>	semesos piscis tepidumque ligurrierit ius,
<hor. sat. 1.3.82>	in cruce suffigat, Labeone insanior inter
<hor. sat. 1.3.83>	sanos dicatur. quanto hoc furiosius atque
<hor. sat. 1.3.84>	maius peccatum est: paulum deliquit amicus,
<hor. sat. 1.3.85>	quod nisi concedas, habeare insuavis: acerbus               
<hor. sat. 1.3.86>	odisti et fugis ut Rusonem debitor aeris,
<hor. sat. 1.3.87>	qui nisi, cum tristes misero venere kalendae,
<hor. sat. 1.3.88>	mercedem aut nummos unde unde extricat, amaras
<hor. sat. 1.3.89>	porrecto iugulo historias captivus ut audit.
<hor. sat. 1.3.90>	conminxit lectum potus mensave catillum               
<hor. sat. 1.3.91>	Euandri manibus tritum deiecit: ob hanc rem,
<hor. sat. 1.3.92>	aut positum ante mea quia pullum in parte catini
<hor. sat. 1.3.93>	sustulit esuriens, minus hoc iucundus amicus
<hor. sat. 1.3.94>	sit mihi? quid faciam, si furtum fecerit aut si
<hor. sat. 1.3.95>	prodiderit conmissa fide sponsumve negarit?               
<hor. sat. 1.3.96>	quis paria esse fere placuit peccata, laborant,
<hor. sat. 1.3.97>	cum ventum ad verum est: sensus moresque repugnant
<hor. sat. 1.3.98>	atque ipsa utilitas, iusti prope mater et aequi.
<hor. sat. 1.3.99>	cum prorepserunt primis animalia terris,
<hor. sat. 1.3.100>	mutum et turpe pecus, glandem atque cubilia propter               
<hor. sat. 1.3.101>	unguibus et pugnis, dein fustibus atque ita porro
<hor. sat. 1.3.102>	pugnabant armis, quae post fabricaverat usus,
<hor. sat. 1.3.103>	donec verba, quibus voces sensusque notarent,
<hor. sat. 1.3.104>	nominaque invenere; dehinc absistere bello,
<hor. sat. 1.3.105>	oppida coeperunt munire et ponere leges,               
<hor. sat. 1.3.106>	ne quis fur esset neu latro neu quis adulter.
<hor. sat. 1.3.107>	nam fuit ante Helenam cunnus taeterrima belli
<hor. sat. 1.3.108>	causa, sed ignotis perierunt mortibus illi,
<hor. sat. 1.3.109>	quos venerem incertam rapientis more ferarum
<hor. sat. 1.3.110>	viribus editior caedebat ut in grege taurus.               
<hor. sat. 1.3.111>	iura inventa metu iniusti fateare necesse est,
<hor. sat. 1.3.112>	tempora si fastosque velis evolvere mundi.
<hor. sat. 1.3.113>	nec natura potest iusto secernere iniquum,
<hor. sat. 1.3.114>	dividit ut bona diversis, fugienda petendis,
<hor. sat. 1.3.115>	nec vincet ratio hoc, tantundem ut peccet idemque,               
<hor. sat. 1.3.116>	qui teneros caules alieni fregerit horti
<hor. sat. 1.3.117>	et qui nocturnus sacra divum legerit. adsit
<hor. sat. 1.3.118>	regula, peccatis quae poenas inroget aequas,
<hor. sat. 1.3.119>	ne scutica dignum horribili sectere flagello.
<hor. sat. 1.3.120>	nam ut ferula caedas meritum maiora subire               
<hor. sat. 1.3.121>	verbera, non vereor, cum dicas esse paris res
<hor. sat. 1.3.122>	furta latrociniis et magnis parva mineris
<hor. sat. 1.3.123>	falce recisurum simili te, si tibi regnum
<hor. sat. 1.3.124>	permittant homines. si dives, qui sapiens est,
<hor. sat. 1.3.125>	et sutor bonus et solus formosus et est rex,               
<hor. sat. 1.3.126>	 cur optas quod habes? 'non nosti, quid pater' inquit
<hor. sat. 1.3.127>	'Chrysippus dicat: sapiens crepidas sibi numquam
<hor. sat. 1.3.128>	nec soleas fecit; sutor tamen est sapiens.' qui?
<hor. sat. 1.3.129>	'ut quamvis tacet Hermogenes, cantor tamen atque
<hor. sat. 1.3.130>	optumus est modulator; ut Alfenus vafer omni               
<hor. sat. 1.3.131>	abiecto instrumento artis clausaque taberna   
<hor. sat. 1.3.132>	sutor erat: sapiens operis sic optimus omnis
<hor. sat. 1.3.133>	est opifex, solus sic rex.' vellunt tibi barbam
<hor. sat. 1.3.134>	lascivi pueri, quos tu nisi fuste coerces,
<hor. sat. 1.3.135>	urgeris turba circum te stante miserque               
<hor. sat. 1.3.136>	rumperis et latras, magnorum maxime regum.
<hor. sat. 1.3.137>	ne longum faciam: dum tu quadrante lavatum
<hor. sat. 1.3.138>	rex ibis neque te quisquam stipator ineptum
<hor. sat. 1.3.139>	praeter Crispinum sectabitur, et mihi dulces
<hor. sat. 1.3.140>	ignoscent, siquid peccaro stultus, amici               
<hor. sat. 1.3.141>	inque vicem illorum patiar delicta libenter
<hor. sat. 1.3.142>	privatusque magis vivam te rege beatus.

<hor. sat. 1.4.1>	Eupolis atque Cratinus Aristophanesque poetae
<hor. sat. 1.4.2>	atque alii, quorum comoedia prisca virorum est,
<hor. sat. 1.4.3>	siquis erat dignus describi, quod malus ac fur,
<hor. sat. 1.4.4>	quod moechus foret aut sicarius aut alioqui
<hor. sat. 1.4.5>	famosus, multa cum libertate notabant.               
<hor. sat. 1.4.6>	hinc omnis pendet Lucilius, hosce secutus,
<hor. sat. 1.4.7>	mutatis tantum pedibus numerisque, facetus,
<hor. sat. 1.4.8>	emunctae naris, durus conponere versus.
<hor. sat. 1.4.9>	nam fuit hoc vitiosus: in hora saepe ducentos,
<hor. sat. 1.4.10>	ut magnum, versus dictabat stans pede in uno;               
<hor. sat. 1.4.11>	cum flueret lutulentus, erat quod tollere velles;
<hor. sat. 1.4.12>	garrulus atque piger scribendi ferre laborem,
<hor. sat. 1.4.13>	scribendi recte: nam ut multum, nil moror. ecce,
<hor. sat. 1.4.14>	Crispinus minimo me provocat 'accipe, si vis,   
<hor. sat. 1.4.15>	accipiam tabulas; detur nobis locus, hora,               
<hor. sat. 1.4.16>	custodes; videamus, uter plus scribere possit.'
<hor. sat. 1.4.17>	di bene fecerunt, inopis me quodque pusilli
<hor. sat. 1.4.18>	finxerunt animi, raro et perpauca loquentis;
<hor. sat. 1.4.19>	at tu conclusas hircinis follibus auras
<hor. sat. 1.4.20>	usque laborantis, dum ferrum molliat ignis,               
<hor. sat. 1.4.21>	ut mavis, imitare. beatus Fannius ultro
<hor. sat. 1.4.22>	delatis capsis et imagine, cum mea nemo
<hor. sat. 1.4.23>	scripta legat, volgo recitare timentis ob hanc rem,
<hor. sat. 1.4.24>	quod sunt quos genus hoc minime iuvat, utpote pluris
<hor. sat. 1.4.25>	culpari dignos. quemvis media elige turba:               
<hor. sat. 1.4.26>	aut ob avaritiam aut misera ambitione laborat.
<hor. sat. 1.4.27>	hic nuptarum insanit amoribus, hic puerorum:
<hor. sat. 1.4.28>	hunc capit argenti splendor; stupet Albius aere;
<hor. sat. 1.4.29>	hic mutat merces surgente a sole ad eum, quo
<hor. sat. 1.4.30>	vespertina tepet regio, quin per mala praeceps               
<hor. sat. 1.4.31>	fertur uti pulvis collectus turbine, nequid
<hor. sat. 1.4.32>	summa deperdat metuens aut ampliet ut rem.
<hor. sat. 1.4.33>	omnes hi metuunt versus, odere poetas.
<hor. sat. 1.4.34>	'faenum habet in cornu, longe fuge; dummodo risum
<hor. sat. 1.4.35>	excutiat sibi, non hic cuiquam parcet amico               
<hor. sat. 1.4.36>	et quodcumque semel chartis inleverit, omnis
<hor. sat. 1.4.37>	gestiet a furno redeuntis scire lacuque
<hor. sat. 1.4.38>	 et pueros et anus.' agedum pauca accipe contra.
<hor. sat. 1.4.39>	primum ego me illorum, dederim quibus esse poetis,
<hor. sat. 1.4.40>	excerpam numero: neque enim concludere versum               
<hor. sat. 1.4.41>	dixeris esse satis neque, siqui scribat uti nos
<hor. sat. 1.4.42>	sermoni propiora, putes hunc esse poetam.
<hor. sat. 1.4.43>	ingenium cui sit, cui mens divinior atque os
<hor. sat. 1.4.44>	magna sonaturum, des nominis huius honorem.
<hor. sat. 1.4.45>	idcirco quidam comoedia necne poema               
<hor. sat. 1.4.46>	esset, quaesivere, quod acer spiritus ac vis
<hor. sat. 1.4.47>	nec verbis nec rebus inest, nisi quod pede certo
<hor. sat. 1.4.48>	differt sermoni, sermo merus. 'at pater ardens
<hor. sat. 1.4.49>	saevit, quod meretrice nepos insanus amica
<hor. sat. 1.4.50>	filius uxorem grandi cum dote recuset,               
<hor. sat. 1.4.51>	ebrius et, magnum quod dedecus, ambulet ante
<hor. sat. 1.4.52>	noctem cum facibus.' numquid Pomponius istis
<hor. sat. 1.4.53>	audiret leviora, pater si viveret? ergo
<hor. sat. 1.4.54>	non satis est puris versum perscribere verbis,
<hor. sat. 1.4.55>	quem si dissolvas, quivis stomachetur eodem               
<hor. sat. 1.4.56>	quo personatus pacto pater. his, ego quae nunc,
<hor. sat. 1.4.57>	olim quae scripsit Lucilius, eripias si
<hor. sat. 1.4.58>	tempora certa modosque, et quod prius ordine verbum est
<hor. sat. 1.4.59>	posterius facias praeponens ultima primis,
<hor. sat. 1.4.60>	non, ut si solvas 'postquam Discordia taetra               
<hor. sat. 1.4.61>	belli ferratos postis portasque refregit',
<hor. sat. 1.4.62>	invenias etiam disiecti membra poetae.
<hor. sat. 1.4.63>	hactenus haec: alias, iustum sit necne poema.
<hor. sat. 1.4.64>	nunc illud tantum quaeram, meritone tibi sit
<hor. sat. 1.4.65>	suspectum genus hoc scribendi. Sulgius acer               
<hor. sat. 1.4.66>	ambulat et Caprius, rauci male cumque libellis,
<hor. sat. 1.4.67>	magnus uterque timor latronibus; at bene siquis
<hor. sat. 1.4.68>	et vivat puris manibus, contemnat utrumque.
<hor. sat. 1.4.69>	ut sis tu similis Caeli Birrique latronum,   
<hor. sat. 1.4.70>	non ego sim Capri neque Sulgi: cur metuas me?               
<hor. sat. 1.4.71>	nulla taberna meos habeat neque pila libellos,
<hor. sat. 1.4.72>	quis manus insudet volgi Hermogenisque Tigelli,
<hor. sat. 1.4.73>	nec recito cuiquam nisi amicis idque coactus,
<hor. sat. 1.4.74>	non ubivis coramve quibuslibet. in medio qui
<hor. sat. 1.4.75>	scripta foro recitent, sunt multi quique lavantes:               
<hor. sat. 1.4.76>	suave locus voci resonat conclusus. inanis
<hor. sat. 1.4.77>	hoc iuvat, haud illud quaerentis, num sine sensu,
<hor. sat. 1.4.78>	tempore num faciant alieno. 'laedere gaudes'
<hor. sat. 1.4.79>	inquit 'et hoc studio pravus facis.' unde petitum
<hor. sat. 1.4.80>	hoc in me iacis? est auctor quis denique eorum,               
<hor. sat. 1.4.81>	vixi cum quibus? absentem qui rodit, amicum
<hor. sat. 1.4.82>	qui non defendit alio culpante, solutos
<hor. sat. 1.4.83>	qui captat risus hominum famamque dicacis,
<hor. sat. 1.4.84>	fingere qui non visa potest, conmissa tacere
<hor. sat. 1.4.85>	qui nequit: hic niger est, hunc tu, Romane, caveto.               
<hor. sat. 1.4.86>	saepe tribus lectis videas cenare quaternos,
<hor. sat. 1.4.87>	e quibus unus amet quavis aspergere cunctos
<hor. sat. 1.4.88>	praeter eum qui praebet aquam; post hunc quoque potus,
<hor. sat. 1.4.89>	condita cum verax aperit praecordia Liber:
<hor. sat. 1.4.90>	hic tibi comis et urbanus liberque videtur               
<hor. sat. 1.4.91>	infesto nigris: ego si risi, quod ineptus
<hor. sat. 1.4.92>	pastillos Rufillus olet, Gargonius hircum,
<hor. sat. 1.4.93>	 lividus et mordax videor tibi? mentio siquae
<hor. sat. 1.4.94>	de Capitolini furtis iniecta Petilli
<hor. sat. 1.4.95>	te coram fuerit, defendas, ut tuus est mos:               
<hor. sat. 1.4.96>	'me Capitolinus convictore usus amicoque
<hor. sat. 1.4.97>	a puero est causaque mea permulta rogatus
<hor. sat. 1.4.98>	fecit et incolumis laetor quod vivit in urbe;   
<hor. sat. 1.4.99>	sed tamen admiror, quo pacto iudicium illud
<hor. sat. 1.4.100>	fugerit': hic nigrae sucus lolliginis, haec est               
<hor. sat. 1.4.101>	aerugo mera; quod vitium procul afore chartis,
<hor. sat. 1.4.102>	atque animo prius, ut siquid promittere de me
<hor. sat. 1.4.103>	possum aliud vere, promitto. liberius si
<hor. sat. 1.4.104>	dixero quid, si forte iocosius, hoc mihi iuris
<hor. sat. 1.4.105>	cum venia dabis: insuevit pater optimus hoc me,               
<hor. sat. 1.4.106>	ut fugerem exemplis vitiorum quaeque notando.
<hor. sat. 1.4.107>	cum me hortaretur, parce frugaliter atque
<hor. sat. 1.4.108>	viverem uti contentus eo quod mi ipse parasset:
<hor. sat. 1.4.109>	'nonne vides, Albi ut male vivat filius utque
<hor. sat. 1.4.110>	Baius inops? magnum documentum, ne patriam rem               
<hor. sat. 1.4.111>	perdere quis velit.' a turpi meretricis amore
<hor. sat. 1.4.112>	cum deterreret: 'Scetani dissimilis sis.'
<hor. sat. 1.4.113>	ne sequerer moechas, concessa cum venere uti
<hor. sat. 1.4.114>	possem: 'deprensi non bella est fama Treboni'
<hor. sat. 1.4.115>	aiebat. 'sapiens, vitatu quidque petitu               
<hor. sat. 1.4.116>	sit melius, causas reddet tibi; mi satis est, si
<hor. sat. 1.4.117>	traditum ab antiquis morem servare tuamque,
<hor. sat. 1.4.118>	dum custodis eges, vitam famamque tueri
<hor. sat. 1.4.119>	incolumem possum; simul ac duraverit aetas
<hor. sat. 1.4.120>	membra animumque tuum, nabis sine cortice.' sic me               
<hor. sat. 1.4.121>	formabat puerum dictis et, sive iubebat
<hor. sat. 1.4.122>	ut facerem quid, 'habes auctorem, quo facias hoc'
<hor. sat. 1.4.123>	unum ex iudicibus selectis obiciebat,
<hor. sat. 1.4.124>	sive vetabat, 'an hoc inhonestum et inutile factu
<hor. sat. 1.4.125>	necne sit, addubites, flagret rumore malo cum               
<hor. sat. 1.4.126>	hic atque ille?' avidos vicinum funus ut aegros   
<hor. sat. 1.4.127>	exanimat mortisque metu sibi parcere cogit,
<hor. sat. 1.4.128>	sic teneros animos aliena opprobria saepe
<hor. sat. 1.4.129>	absterrent vitiis. ex hoc ego sanus ab illis
<hor. sat. 1.4.130>	perniciem quaecumque ferunt, mediocribus et quis               
<hor. sat. 1.4.131>	ignoscas vitiis teneor. fortassis et istinc
<hor. sat. 1.4.132>	largiter abstulerit longa aetas, liber amicus,
<hor. sat. 1.4.133>	consilium proprium; neque enim, cum lectulus aut me
<hor. sat. 1.4.134>	porticus excepit, desum mihi. 'rectius hoc est;
<hor. sat. 1.4.135>	hoc faciens vivam melius; sic dulcis amicis               
<hor. sat. 1.4.136>	occurram; hoc quidam non belle: numquid ego illi
<hor. sat. 1.4.137>	inprudens olim faciam simile?' haec ego mecum
<hor. sat. 1.4.138>	conpressis agito labris; ubi quid datur oti,
<hor. sat. 1.4.139>	inludo chartis. hoc est mediocribus illis
<hor. sat. 1.4.140>	ex vitiis unum; cui si concedere nolis,               
<hor. sat. 1.4.141>	multa poetarum veniat manus, auxilio quae
<hor. sat. 1.4.142>	sit mihinam multo plures sumus, ac veluti te
<hor. sat. 1.4.143>	Iudaei cogemus in hanc concedere turbam.

<hor. sat. 1.5.1>	Egressum magna me accepit Aricia Roma
<hor. sat. 1.5.2>	hospitio modico; rhetor comes Heliodorus,
<hor. sat. 1.5.3>	Graecorum longe doctissimus; inde Forum Appi
<hor. sat. 1.5.4>	 differtum nautis cauponibus atque malignis.
<hor. sat. 1.5.5>	hoc iter ignavi divisimus, altius ac nos               
<hor. sat. 1.5.6>	praecinctis unum: minus est gravis Appia tardis.
<hor. sat. 1.5.7>	hic ego propter aquam, quod erat deterrima, ventri
<hor. sat. 1.5.8>	indico bellum, cenantis haud animo aequo   
<hor. sat. 1.5.9>	exspectans comites. iam nox inducere terris
<hor. sat. 1.5.10>	umbras et caelo diffundere signa parabat:               
<hor. sat. 1.5.11>	tum pueri nautis, pueris convicia nautae
<hor. sat. 1.5.12>	ingerere: 'huc adpelle'; 'trecentos inseris'; 'ohe,
<hor. sat. 1.5.13>	iam satis est.' dum aes exigitur, dum mula ligatur,
<hor. sat. 1.5.14>	tota abit hora. mali culices ranaeque palustres
<hor. sat. 1.5.15>	avertunt somnos; absentem cantat amicam               
<hor. sat. 1.5.16>	multa prolutus vappa nauta atque viator
<hor. sat. 1.5.17>	certatim; tandem fessus dormire viator
<hor. sat. 1.5.18>	incipit ac missae pastum retinacula mulae
<hor. sat. 1.5.19>	nauta piger saxo religat stertitque supinus.
<hor. sat. 1.5.20>	iamque dies aderat, nil cum procedere lintrem               
<hor. sat. 1.5.21>	sentimus, donec cerebrosus prosilit unus
<hor. sat. 1.5.22>	ac mulae nautaeque caput lumbosque saligno
<hor. sat. 1.5.23>	fuste dolat: quarta vix demum exponimur hora.
<hor. sat. 1.5.24>	ora manusque tua lavimus, Feronia, lympha.
<hor. sat. 1.5.25>	milia tum pransi tria repimus atque subimus               
<hor. sat. 1.5.26>	inpositum saxis late candentibus Anxur.
<hor. sat. 1.5.27>	huc venturus erat Maecenas optimus atque
<hor. sat. 1.5.28>	Cocceius, missi magnis de rebus uterque
<hor. sat. 1.5.29>	legati, aversos soliti conponere amicos.
<hor. sat. 1.5.30>	hic oculis ego nigra meis collyria lippus               
<hor. sat. 1.5.31>	inlinere. interea Maecenas advenit atque
<hor. sat. 1.5.32>	Cocceius Capitoque simul Fonteius, ad unguem
<hor. sat. 1.5.33>	factus homo, Antoni, non ut magis alter, amicus.
<hor. sat. 1.5.34>	Fundos Aufidio Lusco praetore libenter
<hor. sat. 1.5.35>	linquimus, insani ridentes praemia scribae,               
<hor. sat. 1.5.36>	praetextam et latum clavum prunaeque vatillum.
<hor. sat. 1.5.37>	in Mamurrarum lassi deinde urbe manemus,
<hor. sat. 1.5.38>	Murena praebente domum, Capitone culinam.   
<hor. sat. 1.5.39>	postera lux oritur multo gratissima; namque
<hor. sat. 1.5.40>	Plotius et Varius Sinuessae Vergiliusque               
<hor. sat. 1.5.41>	occurrunt, animae, qualis neque candidiores
<hor. sat. 1.5.42>	terra tulit neque quis me sit devinctior alter.
<hor. sat. 1.5.43>	o qui conplexus et gaudia quanta fuerunt.
<hor. sat. 1.5.44>	nil ego contulerim iucundo sanus amico.
<hor. sat. 1.5.45>	proxima Campano ponti quae villula, tectum               
<hor. sat. 1.5.46>	praebuit et parochi, quae debent, ligna salemque.
<hor. sat. 1.5.47>	hinc muli Capuae clitellas tempore ponunt.
<hor. sat. 1.5.48>	lusum it Maecenas, dormitum ego Vergiliusque;
<hor. sat. 1.5.49>	namque pila lippis inimicum et ludere crudis.
<hor. sat. 1.5.50>	hinc nos Coccei recipit plenissima villa,               
<hor. sat. 1.5.51>	quae super est Caudi cauponas. nunc mihi paucis
<hor. sat. 1.5.52>	Sarmenti scurrae pugnam Messique Cicirri,
<hor. sat. 1.5.53>	Musa, velim memores et quo patre natus uterque
<hor. sat. 1.5.54>	contulerit litis. Messi clarum genus Osci;
<hor. sat. 1.5.55>	Sarmenti domina exstat: ab his maioribus orti
<hor. sat. 1.5.56>	ad pugnam venere. prior Sarmentus 'equi te
<hor. sat. 1.5.57>	               55esse feri similem dico.' ridemus, et ipse
<hor. sat. 1.5.58>	Messius 'accipio,' caput et movet. 'o tua cornu
<hor. sat. 1.5.59>	 ni foret exsecto frons,' inquit, 'quid faceres, cum
<hor. sat. 1.5.60>	sic mutilus minitaris?' at illi foeda cicatrix               
<hor. sat. 1.5.61>	saetosam laevi frontem turpaverat oris.
<hor. sat. 1.5.62>	Campanum in morbum, in faciem permulta iocatus,
<hor. sat. 1.5.63>	pastorem saltaret uti Cyclopa rogabat:
<hor. sat. 1.5.64>	nil illi larva aut tragicis opus esse cothurnis.
<hor. sat. 1.5.65>	multa Cicirrus ad haec: donasset iamne catenam               
<hor. sat. 1.5.66>	ex voto Laribus, quaerebat; scriba quod esset,   
<hor. sat. 1.5.67>	nilo deterius dominae ius esse; rogabat
<hor. sat. 1.5.68>	denique, cur umquam fugisset, cui satis una
<hor. sat. 1.5.69>	farris libra foret, gracili sic tamque pusillo.
<hor. sat. 1.5.70>	prorsus iucunde cenam producimus illam.               
<hor. sat. 1.5.71>	tendimus hinc recta Beneventum, ubi sedulus hospes
<hor. sat. 1.5.72>	paene macros arsit dum turdos versat in igni.
<hor. sat. 1.5.73>	nam vaga per veterem dilapso flamma culinam
<hor. sat. 1.5.74>	Volcano summum properabat lambere tectum.
<hor. sat. 1.5.75>	convivas avidos cenam servosque timentis               
<hor. sat. 1.5.76>	tum rapere atque omnis restinguere velle videres.
<hor. sat. 1.5.77>	incipit ex illo montis Apulia notos
<hor. sat. 1.5.78>	ostentare mihi, quos torret Atabulus et quos
<hor. sat. 1.5.79>	nunquam erepsemus, nisi nos vicina Trivici
<hor. sat. 1.5.80>	villa recepisset lacrimoso non sine fumo,               
<hor. sat. 1.5.81>	udos cum foliis ramos urente camino.
<hor. sat. 1.5.82>	hic ego mendacem stultissimus usque puellam
<hor. sat. 1.5.83>	ad mediam noctem exspecto; somnus tamen aufert
<hor. sat. 1.5.84>	intentum veneri; tum inmundo somnia visu
<hor. sat. 1.5.85>	nocturnam vestem maculant ventremque supinum.               
<hor. sat. 1.5.86>	quattuor hinc rapimur viginti et milia raedis,
<hor. sat. 1.5.87>	mansuri oppidulo, quod versu dicere non est,
<hor. sat. 1.5.88>	signis perfacile est: venit vilissima rerum
<hor. sat. 1.5.89>	hic aqua, sed panis longe pulcherrimus, ultra
<hor. sat. 1.5.90>	callidus ut soleat umeris portare viator.               
<hor. sat. 1.5.91>	nam Canusi lapidosus, aquae non ditior urna:
<hor. sat. 1.5.92>	qui locus a forti Diomede est conditus olim.
<hor. sat. 1.5.93>	flentibus hinc Varius discedit maestus amicis.
<hor. sat. 1.5.94>	inde Rubos fessi pervenimus, utpote longum
<hor. sat. 1.5.95>	carpentes iter et factum corruptius imbri.               
<hor. sat. 1.5.96>	postera tempestas melior, via peior ad usque   
<hor. sat. 1.5.97>	Bari moenia piscosi; dein Gnatia Lymphis
<hor. sat. 1.5.98>	iratis exstructa dedit risusque iocosque,
<hor. sat. 1.5.99>	dum flamma sine tura liquescere limine sacro
<hor. sat. 1.5.100>	persuadere cupit. credat Iudaeus Apella,               
<hor. sat. 1.5.101>	non ego; namque deos didici securum agere aevom
<hor. sat. 1.5.102>	nec, siquid miri faciat natura, deos id
<hor. sat. 1.5.103>	tristis ex alto caeli demittere tecto.
<hor. sat. 1.5.104>	Brundisium longae finis chartaeque viaeque est.

<hor. sat. 1.6.1>	Non quia, Maecenas, Lydorum quidquid Etruscos
<hor. sat. 1.6.2>	incoluit finis, nemo generosior est te,
<hor. sat. 1.6.3>	nec quod avus tibi maternus fuit atque paternus
<hor. sat. 1.6.4>	olim qui magnis legionibus imperitarent,
<hor. sat. 1.6.5>	ut plerique solent, naso suspendis adunco               
<hor. sat. 1.6.6>	ignotos, ut me libertino patre natum.
<hor. sat. 1.6.7>	cum referre negas, quali sit quisque parente
<hor. sat. 1.6.8>	natus, dum ingenuus, persuades hoc tibi vere,
<hor. sat. 1.6.9>	 ante potestatem Tulli atque ignobile regnum
<hor. sat. 1.6.10>	multos saepe viros nullis maioribus ortos               
<hor. sat. 1.6.11>	et vixisse probos amplis et honoribus auctos;
<hor. sat. 1.6.12>	contra Laevinum, Valeri genus, unde Superbus
<hor. sat. 1.6.13>	Tarquinius regno pulsus fugit, unius assis
<hor. sat. 1.6.14>	non umquam pretio pluris licuisse, notante
<hor. sat. 1.6.15>	iudice quo nosti, populo, qui stultus honores               
<hor. sat. 1.6.16>	saepe dat indignis et famae servit ineptus,
<hor. sat. 1.6.17>	qui stupet in titulis et imaginibus. quid oportet
<hor. sat. 1.6.18>	nos facere a volgo longe longeque remotos?
<hor. sat. 1.6.19>	namque esto: populus Laevino mallet honorem
<hor. sat. 1.6.20>	quam Decio mandare novo censorque moveret               
<hor. sat. 1.6.21>	Appius, ingenuo si non essem patre natus:
<hor. sat. 1.6.22>	vel merito, quoniam in propria non pelle quiessem.
<hor. sat. 1.6.23>	sed fulgente trahit constrictos Gloria curru
<hor. sat. 1.6.24>	non minus ignotos generosis. quo tibi, Tilli,
<hor. sat. 1.6.25>	sumere depositum clavom fierique tribuno?               
<hor. sat. 1.6.26>	invidia adcrevit, privato quae minor esset.
<hor. sat. 1.6.27>	nam ut quisque insanus nigris medium impediit crus
<hor. sat. 1.6.28>	pellibus et latum demisit pectore clavom,
<hor. sat. 1.6.29>	audit continuo 'quis homo hic est? quo patre natus?'
<hor. sat. 1.6.30>	ut siqui aegrotet quo morbo Barrus, haberi               
<hor. sat. 1.6.31>	et cupiat formosus, eat quacumque, puellis
<hor. sat. 1.6.32>	iniciat curam quaerendi singula, quali
<hor. sat. 1.6.33>	sit facie, sura, quali pede, dente, capillo:
<hor. sat. 1.6.34>	sic qui promittit civis, urbem sibi curae,
<hor. sat. 1.6.35>	imperium fore et Italiam, delubra deorum,               
<hor. sat. 1.6.36>	quo patre sit natus, num ignota matre inhonestus,
<hor. sat. 1.6.37>	omnis mortalis curare et quaerere cogit.
<hor. sat. 1.6.38>	'tune, Syri Damae aut Dionysi filius, audes
<hor. sat. 1.6.39>	deicere de saxo civis aut tradere Cadmo?'
<hor. sat. 1.6.40>	'at Novius collega gradu post me sedet uno;               
<hor. sat. 1.6.41>	namque est ille, pater quod erat meus.' 'hoc tibi Paulus
<hor. sat. 1.6.42>	et Messalla videris? at hic, si plostra ducenta
<hor. sat. 1.6.43>	concurrantque foro tria funera magna, sonabit,   
<hor. sat. 1.6.44>	cornua quod vincatque tubas: saltem tenet hoc nos.'
<hor. sat. 1.6.45>	nunc ad me redeo libertino patre natum,               
<hor. sat. 1.6.46>	quem rodunt omnes libertino patre natum,
<hor. sat. 1.6.47>	nunc, quia sim tibi, Maecenas, convictor, at olim,
<hor. sat. 1.6.48>	quod mihi pareret legio Romana tribuno.
<hor. sat. 1.6.49>	dissimile hoc illi est, quia non, ut forsit honorem
<hor. sat. 1.6.50>	iure mihi invideat quivis, ita te quoque amicum,               
<hor. sat. 1.6.51>	praesertim cautum dignos adsumere, prava
<hor. sat. 1.6.52>	ambitione procul. felicem dicere non hoc
<hor. sat. 1.6.53>	me possim, casu quod te sortitus amicum;
<hor. sat. 1.6.54>	nulla etenim mihi te fors obtulit: optimus olim
<hor. sat. 1.6.55>	Vergilius, post hunc Varius dixere, quid essem.               
<hor. sat. 1.6.56>	ut veni coram, singultim pauca locutus
<hor. sat. 1.6.57>	infans namque pudor prohibebat plura profari
<hor. sat. 1.6.58>	non ego me claro natum patre, non ego circum
<hor. sat. 1.6.59>	me Satureiano vectari rura caballo,
<hor. sat. 1.6.60>	sed quod eram narro. respondes, ut tuus est mos,               
<hor. sat. 1.6.61>	pauca; abeo, et revocas nono post mense iubesque
<hor. sat. 1.6.62>	esse in amicorum numero. magnum hoc ego duco,
<hor. sat. 1.6.63>	quod placui tibi, qui turpi secernis honestum
<hor. sat. 1.6.64>	 non patre praeclaro, sed vita et pectore puro.
<hor. sat. 1.6.65>	atqui si vitiis mediocribus ac mea paucis               
<hor. sat. 1.6.66>	mendosa est natura, alioqui recta, velut si
<hor. sat. 1.6.67>	egregio inspersos reprendas corpore naevos,
<hor. sat. 1.6.68>	si neque avaritiam neque sordes nec mala lustra
<hor. sat. 1.6.69>	obiciet vere quisquam mihi, purus et insons,   
<hor. sat. 1.6.70>	ut me collaudem, si et vivo carus amicis,               
<hor. sat. 1.6.71>	causa fuit pater his; qui macro pauper agello
<hor. sat. 1.6.72>	noluit in Flavi ludum me mittere, magni
<hor. sat. 1.6.73>	quo pueri magnis e centurionibus orti
<hor. sat. 1.6.74>	laevo suspensi loculos tabulamque lacerto
<hor. sat. 1.6.75>	ibant octonos referentes idibus aeris,               
<hor. sat. 1.6.76>	sed puerum est ausus Romam portare docendum
<hor. sat. 1.6.77>	artis quas doceat quivis eques atque senator
<hor. sat. 1.6.78>	semet prognatos. vestem servosque sequentis,
<hor. sat. 1.6.79>	in magno ut populo, siqui vidisset, avita
<hor. sat. 1.6.80>	ex re praeberi sumptus mihi crederet illos.               
<hor. sat. 1.6.81>	ipse mihi custos incorruptissimus omnis
<hor. sat. 1.6.82>	circum doctores aderat. quid multa? pudicum,
<hor. sat. 1.6.83>	qui primus virtutis honos, servavit ab omni
<hor. sat. 1.6.84>	non solum facto, verum opprobrio quoque turpi
<hor. sat. 1.6.85>	nec timuit, sibi ne vitio quis verteret, olim               
<hor. sat. 1.6.86>	si praeco parvas aut, ut fuit ipse, coactor
<hor. sat. 1.6.87>	mercedes sequerer; neque ego essem questus. at hoc nunc
<hor. sat. 1.6.88>	laus illi debetur et a me gratia maior.
<hor. sat. 1.6.89>	nil me paeniteat sanum patris huius, eoque
<hor. sat. 1.6.90>	non, ut magna dolo factum negat esse suo pars,               
<hor. sat. 1.6.91>	quod non ingenuos habeat clarosque parentes,
<hor. sat. 1.6.92>	sic me defendam. longe mea discrepat istis
<hor. sat. 1.6.93>	et vox et ratio. nam si natura iuberet
<hor. sat. 1.6.94>	a certis annis aevum remeare peractum
<hor. sat. 1.6.95>	atque alios legere, ad fastum quoscumque parentes               
<hor. sat. 1.6.96>	optaret sibi quisque, meis contentus honestos
<hor. sat. 1.6.97>	fascibus et sellis nollem mihi sumere, demens
<hor. sat. 1.6.98>	iudicio volgi, sanus fortasse tuo, quod
<hor. sat. 1.6.99>	nollem onus haud umquam solitus portare molestum.   
<hor. sat. 1.6.100>	nam mihi continuo maior quaerenda foret res               
<hor. sat. 1.6.101>	atque salutandi plures, ducendus et unus
<hor. sat. 1.6.102>	et comes alter, uti ne solus rusve peregreve
<hor. sat. 1.6.103>	exirem, plures calones atque caballi
<hor. sat. 1.6.104>	pascendi, ducenda petorrita. nunc mihi curto
<hor. sat. 1.6.105>	ire licet mulo vel si libet usque Tarentum,               
<hor. sat. 1.6.106>	mantica cui lumbos onere ulceret atque eques armos.
<hor. sat. 1.6.107>	obiciet nemo sordis mihi, quas tibi, Tilli,
<hor. sat. 1.6.108>	cum Tiburte via praetorem quinque secuntur
<hor. sat. 1.6.109>	te pueri, lasanum portantes oenophorumque.
<hor. sat. 1.6.110>	hoc ego commodius quam tu, praeclare senator,               
<hor. sat. 1.6.111>	milibus atque aliis vivo. quacumque libido est,
<hor. sat. 1.6.112>	incedo solus, percontor quanti holus ac far,
<hor. sat. 1.6.113>	fallacem circum vespertinumque pererro
<hor. sat. 1.6.114>	saepe forum, adsisto divinis, inde domum me
<hor. sat. 1.6.115>	ad porri et ciceris refero laganique catinum;               
<hor. sat. 1.6.116>	cena ministratur pueris tribus et lapis albus
<hor. sat. 1.6.117>	pocula cum cyatho duo sustinet, adstat echinus
<hor. sat. 1.6.118>	vilis, cum patera guttus, Campana supellex.
<hor. sat. 1.6.119>	 deinde eo dormitum, non sollicitus, mihi quod cras
<hor. sat. 1.6.120>	surgendum sit mane, obeundus Marsya, qui se               
<hor. sat. 1.6.121>	voltum ferre negat Noviorum posse minoris.
<hor. sat. 1.6.122>	ad quartam iaceo; post hanc vagor aut ego lecto
<hor. sat. 1.6.123>	aut scripto quod me tacitum iuvet unguor olivo,
<hor. sat. 1.6.124>	non quo fraudatis inmundus Natta lucernis.
<hor. sat. 1.6.125>	ast ubi me fessum sol acrior ire lavatum               
<hor. sat. 1.6.126>	admonuit, fugio campum lusumque trigonem.
<hor. sat. 1.6.127>	pransus non avide, quantum interpellet inani   
<hor. sat. 1.6.128>	ventre diem durare, domesticus otior. haec est
<hor. sat. 1.6.129>	vita solutorum misera ambitione gravique;
<hor. sat. 1.6.130>	his me consolor victurum suavius ac si               
<hor. sat. 1.6.131>	quaestor avus pater atque meus patruusque fuisset.

<hor. sat. 1.7.1>	Proscripti Regis Rupili pus atque venenum
<hor. sat. 1.7.2>	hybrida quo pacto sit Persius ultus, opinor
<hor. sat. 1.7.3>	omnibus et lippis notum et tonsoribus esse.
<hor. sat. 1.7.4>	Persius hic permagna negotia dives habebat
<hor. sat. 1.7.5>	Clazomenis et iam litis cum Rege molestas,
<hor. sat. 1.7.5>	durus homo atque odio qui posset vincere Regem,               
<hor. sat. 1.7.6>	confidens, tumidus, adeo sermonis amari,
<hor. sat. 1.7.7>	Sisennas, Barros ut equis praecurreret albis.
<hor. sat. 1.7.8>	ad Regem redeo. postquam nihil inter utrumque
<hor. sat. 1.7.9>	convenithoc etenim sunt omnes iure molesti,
<hor. sat. 1.7.10>	quo fortes, quibus adversum bellum incidit: inter               
<hor. sat. 1.7.11>	Hectora Priamiden, animosum atque inter Achillem
<hor. sat. 1.7.12>	ira fuit capitalis, ut ultima divideret mors,
<hor. sat. 1.7.13>	non aliam ob causam, nisi quod virtus in utroque
<hor. sat. 1.7.14>	summa fuit: duo si Discordia vexet inertis
<hor. sat. 1.7.15>	aut si disparibus bellum incidat, ut Diomedi               
<hor. sat. 1.7.16>	cum Lycio Glauco, discedat pigrior, ultro
<hor. sat. 1.7.17>	muneribus missis: Bruto praetore tenente
<hor. sat. 1.7.18>	ditem Asiam, Rupili et Persi par pugnat, uti non
<hor. sat. 1.7.19>	conpositum melius cum Bitho Bacchius. in ius   
<hor. sat. 1.7.20>	acres procurrunt, magnum spectaculum uterque.               
<hor. sat. 1.7.21>	Persius exponit causam; ridetur ab omni
<hor. sat. 1.7.22>	conventu; laudat Brutum laudatque cohortem,
<hor. sat. 1.7.23>	solem Asiae Brutum appellat stellasque salubris
<hor. sat. 1.7.24>	appellat comites excepto Rege; Canem illum,
<hor. sat. 1.7.25>	invisum agricolis sidus, venisse: ruebat               
<hor. sat. 1.7.26>	flumen ut hibernum, fertur quo rara securis.
<hor. sat. 1.7.27>	tum Praenestinus salso multoque fluenti
<hor. sat. 1.7.28>	expressa arbusto regerit convicia, durus
<hor. sat. 1.7.29>	vindemiator et invictus, cui saepe viator
<hor. sat. 1.7.30>	cessisset magna conpellans voce cuculum.               
<hor. sat. 1.7.31>	at Graecus, postquam est Italo perfusus aceto,
<hor. sat. 1.7.32>	Persius exclamat: 'per magnos, Brute, deos te
<hor. sat. 1.7.33>	oro, qui reges consueris tollere, cur non
<hor. sat. 1.7.34>	hunc Regem iugulas? operum hoc, mihi crede, tuorum est.'

<hor. sat. 1.8.1>	Olim truncus eram ficulnus, inutile lignum,
<hor. sat. 1.8.2>	cum faber, incertus scamnum faceretne Priapum,
<hor. sat. 1.8.3>	maluit esse deum. deus inde ego, furum aviumque
<hor. sat. 1.8.4>	maxima formido; nam fures dextra coercet
<hor. sat. 1.8.5>	obscaenoque ruber porrectus ab inguine palus,               
<hor. sat. 1.8.6>	 ast inportunas volucres in vertice harundo
<hor. sat. 1.8.7>	terret fixa vetatque novis considere in hortis.   
<hor. sat. 1.8.8>	huc prius angustis eiecta cadavera cellis
<hor. sat. 1.8.9>	conservus vili portanda locabat in arca;
<hor. sat. 1.8.10>	hoc miserae plebi stabat commune sepulcrum;               
<hor. sat. 1.8.11>	Pantolabo scurrae Nomentanoque nepoti
<hor. sat. 1.8.12>	mille pedes in fronte, trecentos cippus in agrum
<hor. sat. 1.8.13>	hic dabat, heredes monumentum ne sequeretur.
<hor. sat. 1.8.14>	nunc licet Esquiliis habitare salubribus atque
<hor. sat. 1.8.15>	aggere in aprico spatiari, quo modo tristes               
<hor. sat. 1.8.16>	albis informem spectabant ossibus agrum,
<hor. sat. 1.8.17>	cum mihi non tantum furesque feraeque suetae
<hor. sat. 1.8.18>	hunc vexare locum curae sunt atque labori
<hor. sat. 1.8.19>	quantum carminibus quae versant atque venenis
<hor. sat. 1.8.20>	humanos animos: has nullo perdere possum               
<hor. sat. 1.8.21>	nec prohibere modo, simul ac vaga luna decorum
<hor. sat. 1.8.22>	protulit os, quin ossa legant herbasque nocentis.
<hor. sat. 1.8.23>	vidi egomet nigra succinctam vadere palla
<hor. sat. 1.8.24>	Canidiam pedibus nudis passoque capillo,
<hor. sat. 1.8.25>	cum Sagana maiore ululantem: pallor utrasque               
<hor. sat. 1.8.26>	fecerat horrendas adspectu. scalpere terram
<hor. sat. 1.8.27>	unguibus et pullam divellere mordicus agnam
<hor. sat. 1.8.28>	coeperunt; cruor in fossam confusus, ut inde
<hor. sat. 1.8.29>	manis elicerent animas responsa daturas.
<hor. sat. 1.8.30>	lanea et effigies erat altera cerea: maior               
<hor. sat. 1.8.31>	lanea, quae poenis conpesceret inferiorem;
<hor. sat. 1.8.32>	cerea suppliciter stabat, servilibus ut quae
<hor. sat. 1.8.33>	iam peritura modis. Hecaten vocat altera, saevam
<hor. sat. 1.8.34>	altera Tisiphonen: serpentes atque videres
<hor. sat. 1.8.35>	infernas errare canes Lunamque rubentem,               
<hor. sat. 1.8.36>	ne foret his testis, post magna latere sepulcra.
<hor. sat. 1.8.37>	mentior at siquid, merdis caput inquiner albis
<hor. sat. 1.8.38>	corvorum atque in me veniat mictum atque cacatum
<hor. sat. 1.8.39>	Iulius et fragilis Pediatia furque Voranus.
<hor. sat. 1.8.40>	singula quid memorem, quo pacto alterna loquentes               
<hor. sat. 1.8.41>	umbrae cum Sagana resonarint triste et acutum
<hor. sat. 1.8.42>	utque lupi barbam variae cum dente colubrae
<hor. sat. 1.8.43>	abdiderint furtim terris et imagine cerea
<hor. sat. 1.8.44>	largior arserit ignis et ut non testis inultus
<hor. sat. 1.8.45>	horruerim voces furiarum et facta duarum?               
<hor. sat. 1.8.46>	nam, displosa sonat quantum vesica, pepedi
<hor. sat. 1.8.47>	diffissa nate ficus; at illae currere in urbem.
<hor. sat. 1.8.48>	Canidiae dentis, altum Saganae caliendrum
<hor. sat. 1.8.49>	excidere atque herbas atque incantata lacertis
<hor. sat. 1.8.50>	vincula cum magno risuque iocoque videres.               

<hor. sat. 1.9.1>	Ibam forte via sacra, sicut meus est mos,
<hor. sat. 1.9.2>	nescio quid meditans nugarum, totus in illis:
<hor. sat. 1.9.3>	accurrit quidam notus mihi nomine tantum
<hor. sat. 1.9.4>	arreptaque manu 'quid agis, dulcissime rerum?'
<hor. sat. 1.9.5>	'suaviter, ut nunc est,' inquam 'et cupio omnia quae vis.'               
<hor. sat. 1.9.6>	cum adsectaretur, 'numquid vis?' occupo. at ille
<hor. sat. 1.9.7>	'noris nos' inquit; 'docti sumus.' hic ego 'pluris
<hor. sat. 1.9.8>	hoc' inquam 'mihi eris.' misere discedere quaerens
<hor. sat. 1.9.9>	ire modo ocius, interdum consistere, in aurem
<hor. sat. 1.9.10>	 dicere nescio quid puero, cum sudor ad imos               
<hor. sat. 1.9.11>	manaret talos. 'o te, Bolane, cerebri
<hor. sat. 1.9.12>	felicem' aiebam tacitus, cum quidlibet ille
<hor. sat. 1.9.13>	garriret, vicos, urbem laudaret. ut illi
<hor. sat. 1.9.14>	nil respondebam, 'misere cupis' inquit 'abire:
<hor. sat. 1.9.15>	iamdudum video; sed nil agis: usque tenebo;               
<hor. sat. 1.9.16>	persequar hinc quo nunc iter est tibi.' 'nil opus est te
<hor. sat. 1.9.17>	circumagi: quendam volo visere non tibi notum;
<hor. sat. 1.9.18>	trans Tiberim longe cubat is prope Caesaris hortos.'
<hor. sat. 1.9.19>	'nil habeo quod agam et non sum piger: usque sequar te.'
<hor. sat. 1.9.20>	demitto auriculas, ut iniquae mentis asellus,               
<hor. sat. 1.9.21>	cum gravius dorso subiit onus. incipit ille:
<hor. sat. 1.9.22>	'si bene me novi, non Viscum pluris amicum,
<hor. sat. 1.9.23>	non Varium facies; nam quis me scribere pluris
<hor. sat. 1.9.24>	aut citius possit versus? quis membra movere
<hor. sat. 1.9.25>	mollius? invideat quod et Hermogenes, ego canto.'               
<hor. sat. 1.9.26>	interpellandi locus hic erat 'est tibi mater,
<hor. sat. 1.9.27>	cognati, quis te salvo est opus?' 'haud mihi quisquam.
<hor. sat. 1.9.28>	omnis conposui.' 'felices. nunc ego resto.
<hor. sat. 1.9.29>	confice; namque instat fatum mihi triste, Sabella
<hor. sat. 1.9.30>	quod puero cecinit divina mota anus urna:               
<hor. sat. 1.9.31>	"hunc neque dira venena nec hosticus auferet ensis
<hor. sat. 1.9.32>	nec laterum dolor aut tussis nec tarda podagra:
<hor. sat. 1.9.33>	garrulus hunc quando consumet cumque: loquaces,
<hor. sat. 1.9.34>	si sapiat, vitet, simul atque adoleverit aetas."'
<hor. sat. 1.9.35>	ventum erat ad Vestae, quarta iam parte diei               
<hor. sat. 1.9.36>	praeterita, et casu tum respondere vadato
<hor. sat. 1.9.37>	debebat, quod ni fecisset, perdere litem.
<hor. sat. 1.9.38>	'si me amas,' inquit 'paulum hic ades.' 'inteream, si
<hor. sat. 1.9.39>	aut valeo stare aut novi civilia iura;
<hor. sat. 1.9.40>	et propero quo scis.' 'dubius sum, quid faciam', inquit,               
<hor. sat. 1.9.41>	'tene relinquam an rem.' 'me, sodes.' 'non faciam' ille,    
<hor. sat. 1.9.42>	et praecedere coepit; ego, ut contendere durum
<hor. sat. 1.9.43>	cum victore, sequor. 'Maecenas quomodo tecum?'
<hor. sat. 1.9.44>	hinc repetit. 'paucorum hominum et mentis bene sanae.'
<hor. sat. 1.9.45>	nemo dexterius fortuna est usus. haberes               
<hor. sat. 1.9.46>	magnum adiutorem, posset qui ferre secundas,
<hor. sat. 1.9.47>	hunc hominem velles si tradere: dispeream, ni
<hor. sat. 1.9.48>	summosses omnis.' 'non isto vivimus illic,
<hor. sat. 1.9.49>	quo tu rere, modo; domus hac nec purior ulla est
<hor. sat. 1.9.50>	nec magis his aliena malis; nil mi officit, inquam,               
<hor. sat. 1.9.51>	ditior hic aut est quia doctior; est locus uni
<hor. sat. 1.9.52>	cuique suus.' 'magnum narras, vix credibile.' 'atqui
<hor. sat. 1.9.53>	sic habet.' 'accendis quare cupiam magis illi
<hor. sat. 1.9.54>	proximus esse.' 'velis tantummodo: quae tua virtus,
<hor. sat. 1.9.55>	expugnabis: et est qui vinci possit eoque               
<hor. sat. 1.9.56>	difficilis aditus primos habet.' 'haud mihi dero:
<hor. sat. 1.9.57>	muneribus servos corrumpam; non, hodie si
<hor. sat. 1.9.58>	exclusus fuero, desistam; tempora quaeram,
<hor. sat. 1.9.59>	occurram in triviis, deducam. nil sine magno
<hor. sat. 1.9.60>	vita labore dedit mortalibus.' haec dum agit, ecce               
<hor. sat. 1.9.61>	Fuscus Aristius occurrit, mihi carus et illum
<hor. sat. 1.9.62>	qui pulchre nosset. consistimus. 'unde venis et
<hor. sat. 1.9.63>	quo tendis?' rogat et respondet. vellere coepi
<hor. sat. 1.9.64>	 et pressare manu lentissima bracchia, nutans,
<hor. sat. 1.9.65>	distorquens oculos, ut me eriperet. male salsus               
<hor. sat. 1.9.66>	ridens dissimulare; meum iecur urere bilis.
<hor. sat. 1.9.67>	'certe nescio quid secreto velle loqui te
<hor. sat. 1.9.68>	aiebas mecum.' 'memini bene, sed meliore   
<hor. sat. 1.9.69>	tempore dicam; hodie tricensima sabbata: vin tu
<hor. sat. 1.9.70>	curtis Iudaeis oppedere?' 'nulla mihi' inquam               
<hor. sat. 1.9.71>	'relligio est.' 'at mi: sum paulo infirmior, unus
<hor. sat. 1.9.72>	multorum. ignosces; alias loquar.' huncine solem
<hor. sat. 1.9.73>	tam nigrum surrexe mihi! fugit inprobus ac me
<hor. sat. 1.9.74>	sub cultro linquit. casu venit obvius illi
<hor. sat. 1.9.75>	adversarius et 'quo tu, turpissime?' magna               
<hor. sat. 1.9.76>	inclamat voce, et 'licet antestari?' ego vero
<hor. sat. 1.9.77>	oppono auriculam. rapit in ius; clamor utrimque,
<hor. sat. 1.9.78>	undique concursus. sic me servavit Apollo.

<hor. sat. 1.10.1>	[Lucili, quam sis mendosus, teste Catone,
<hor. sat. 1.10.2>	defensore tuo, pervincam, qui male factos
<hor. sat. 1.10.3>	emendare parat versus, hoc lenius ille,
<hor. sat. 1.10.4>	quo melior vir et est longe subtilior illo,
<hor. sat. 1.10.5>	qui multum puer et loris et funibus udis               
<hor. sat. 1.10.6>	exoratus, ut esset, opem qui ferre poetis
<hor. sat. 1.10.7>	antiquis posset contra fastidia nostra,
<hor. sat. 1.10.8>	grammaticorum equitum doctissimus. ut redeam illuc:]
<hor. sat. 1.10.9>	Nempe inconposito dixi pede currere versus
<hor. sat. 1.10.10>	Lucili. quis tam Lucili fautor inepte est,
<hor. sat. 1.10.11>	ut non hoc fateatur? at idem, quod sale multo
<hor. sat. 1.10.12>	urbem defricuit, charta laudatur eadem.   
<hor. sat. 1.10.5>	nec tamen hoc tribuens dederim quoque cetera; nam sic               
<hor. sat. 1.10.6>	et Laberi mimos ut pulchra poemata mirer.
<hor. sat. 1.10.7>	ergo non satis est risu diducere rictum
<hor. sat. 1.10.8>	auditoris; et est quaedam tamen hic quoque virtus.
<hor. sat. 1.10.9>	est brevitate opus, ut currat sententia neu se
<hor. sat. 1.10.10>	inpediat verbis lassas onerantibus auris,               
<hor. sat. 1.10.11>	et sermone opus est modo tristi, saepe iocoso,
<hor. sat. 1.10.12>	defendente vicem modo rhetoris atque poetae,
<hor. sat. 1.10.13>	interdum urbani, parcentis viribus atque
<hor. sat. 1.10.14>	extenuantis eas consulto. ridiculum acri
<hor. sat. 1.10.15>	fortius et melius magnas plerumque secat res.               
<hor. sat. 1.10.16>	illi, scripta quibus comoedia prisca viris est,
<hor. sat. 1.10.17>	hoc stabant, hoc sunt imitandi; quos neque pulcher
<hor. sat. 1.10.18>	Hermogenes umquam legit neque simius iste
<hor. sat. 1.10.19>	nil praeter Calvum et doctus cantare Catullum.
<hor. sat. 1.10.20>	'at magnum fecit, quod verbis graeca latinis               
<hor. sat. 1.10.21>	miscuit.' o seri studiorum, quine putetis
<hor. sat. 1.10.22>	difficile et mirum, Rhodio quod Pitholeonti
<hor. sat. 1.10.23>	contigit? 'at sermo lingua concinnus utraque
<hor. sat. 1.10.24>	suavior, ut Chio nota si conmixta Falerni est.'
<hor. sat. 1.10.25>	cum versus facias, te ipsum percontor, an et cum               
<hor. sat. 1.10.26>	dura tibi peragenda rei sit causa Petilli?
<hor. sat. 1.10.27>	scilicet oblitus patriaeque patrisque Latini,
<hor. sat. 1.10.28>	cum Pedius causas exsudet Poplicola atque
<hor. sat. 1.10.29>	Corvinus, patriis intermiscere petita
<hor. sat. 1.10.30>	verba foris malis, Canusini more bilinguis.               
<hor. sat. 1.10.31>	atque ego cum graecos facerem, natus mare citra,
<hor. sat. 1.10.32>	 versiculos, vetuit me tali voce Quirinus
<hor. sat. 1.10.33>	post mediam noctem visus, cum somnia vera:   
<hor. sat. 1.10.34>	'in silvam non ligna feras insanius ac si
<hor. sat. 1.10.35>	magnas Graecorum malis inplere catervas.'               
<hor. sat. 1.10.36>	turgidus Alpinus iugulat dum Memnona dumque
<hor. sat. 1.10.37>	diffingit Rheni luteum caput, haec ego ludo,
<hor. sat. 1.10.38>	quae neque in aede sonent certantia iudice Tarpa
<hor. sat. 1.10.39>	nec redeant iterum atque iterum spectanda theatris.
<hor. sat. 1.10.40>	arguta meretrice potes Davoque Chremeta               
<hor. sat. 1.10.41>	eludente senem comis garrire libellos
<hor. sat. 1.10.42>	unus vivorum, Fundani, Pollio regum
<hor. sat. 1.10.43>	facta canit pede ter percusso; forte epos acer
<hor. sat. 1.10.44>	ut nemo Varius ducit, molle atque facetum
<hor. sat. 1.10.45>	Vergilio adnuerunt gaudentes rure Camenae:               
<hor. sat. 1.10.46>	hoc erat, experto frustra Varrone Atacino
<hor. sat. 1.10.47>	atque quibusdam aliis, melius quod scribere possem,
<hor. sat. 1.10.48>	inventore minor; neque ego illi detrahere ausim
<hor. sat. 1.10.49>	haerentem capiti cum multa laude coronam.
<hor. sat. 1.10.50>	at dixi fluere hunc lutulentum, saepe ferentem               
<hor. sat. 1.10.51>	plura quidem tollenda relinquendis. age quaeso,
<hor. sat. 1.10.52>	tu nihil in magno doctus reprehendis Homero?
<hor. sat. 1.10.53>	nil comis tragici mutat Lucilius Acci?
<hor. sat. 1.10.54>	non ridet versus Enni gravitate minores,
<hor. sat. 1.10.55>	cum de se loquitur non ut maiore reprensis?               
<hor. sat. 1.10.56>	quid vetat et nosmet Lucili scripta legentis
<hor. sat. 1.10.57>	quaerere, num illius, num rerum dura negarit
<hor. sat. 1.10.58>	versiculos natura magis factos et euntis   
<hor. sat. 1.10.59>	mollius ac siquis pedibus quid claudere senis,
<hor. sat. 1.10.60>	hoc tantum contentus, amet scripsisse ducentos               
<hor. sat. 1.10.61>	ante cibum versus, totidem cenatus, Etrusci
<hor. sat. 1.10.62>	quale fuit Cassi rapido ferventius amni
<hor. sat. 1.10.63>	ingenium, capsis quem fama est esse librisque
<hor. sat. 1.10.64>	ambustum propriis. fuerit Lucilius, inquam,
<hor. sat. 1.10.65>	comis et urbanus, fuerit limatior idem               
<hor. sat. 1.10.66>	quam rudis et Graecis intacti carminis auctor
<hor. sat. 1.10.67>	quamque poetarum seniorum turba; sed ille,
<hor. sat. 1.10.68>	si foret hoc nostrum fato delapsus in aevum,
<hor. sat. 1.10.69>	detereret sibi multa, recideret omne quod ultra
<hor. sat. 1.10.70>	perfectum traheretur, et in versu faciendo               
<hor. sat. 1.10.71>	saepe caput scaberet vivos et roderet unguis.
<hor. sat. 1.10.72>	saepe stilum vertas, iterum quae digna legi sint
<hor. sat. 1.10.73>	scripturus, neque te ut miretur turba labores,
<hor. sat. 1.10.74>	contentus paucis lectoribus. an tua demens
<hor. sat. 1.10.75>	vilibus in ludis dictari carmina malis?               
<hor. sat. 1.10.76>	non ego; nam satis est equitem mihi plaudere, ut audax,
<hor. sat. 1.10.77>	contemptis aliis, explosa Arbuscula dixit.
<hor. sat. 1.10.78>	men moveat cimex Pantilius aut cruciet quod
<hor. sat. 1.10.79>	vellicet absentem Demetrius aut quod ineptus
<hor. sat. 1.10.80>	Fannius Hermogenis laedat conviva Tigelli?               
<hor. sat. 1.10.81>	Plotius et Varius, Maecenas Vergiliusque,
<hor. sat. 1.10.82>	Valgius et probet haec Octavius optimus atque
<hor. sat. 1.10.83>	Fuscus et haec utinam Viscorum laudet uterque
<hor. sat. 1.10.84>	ambitione relegata. te dicere possum,
<hor. sat. 1.10.85>	Pollio, te, Messalla, tuo cum fratre, simulque               
<hor. sat. 1.10.86>	vos, Bibule et Servi, simul his te, candide Furni,
<hor. sat. 1.10.87>	 conpluris alios, doctos ego quos et amicos
<hor. sat. 1.10.88>	prudens praetereo, quibus haec, sint qualiacumque,
<hor. sat. 1.10.89>	adridere velim, doliturus, si placeant spe
<hor. sat. 1.10.90>	deterius nostra. Demetri, teque, Tigelli,               
<hor. sat. 1.10.91>	discipularum inter iubeo plorare cathedras.
<hor. sat. 1.10.92>	i, puer, atque meo citus haec subscribe libello.

<hor. sat. 2.1.1>	 'Sunt quibus in satura videar nimis acer et ultra
<hor. sat. 2.1.2>	legem tendere opus; sine nervis altera quidquid
<hor. sat. 2.1.3>	conposui pars esse putat similisque meorum
<hor. sat. 2.1.4>	mille die versus deduci posse. Trebati,
<hor. sat. 2.1.5>	quid faciam? praescribe.' 'quiescas.' 'ne faciam, inquis,               
<hor. sat. 2.1.6>	omnino versus?' 'aio.' 'peream male, si non
<hor. sat. 2.1.7>	optimum erat; verum nequeo dormire.' 'ter uncti
<hor. sat. 2.1.8>	transnanto Tiberim, somno quibus est opus alto,
<hor. sat. 2.1.9>	inriguumque mero sub noctem corpus habento.
<hor. sat. 2.1.10>	aut si tantus amor scribendi te rapit, aude               
<hor. sat. 2.1.11>	Caesaris invicti res dicere, multa laborum
<hor. sat. 2.1.12>	praemia laturus.' 'cupidum, pater optime, vires
<hor. sat. 2.1.13>	deficiunt; neque enim quivis horrentia pilis
<hor. sat. 2.1.14>	agmina nec fracta pereuntis cuspide Gallos
<hor. sat. 2.1.15>	aut labentis equo describit volnera Parthi.'               
<hor. sat. 2.1.16>	'attamen et iustum poteras et scribere fortem,
<hor. sat. 2.1.17>	Scipiadam ut sapiens Lucilius.' 'haud mihi dero,
<hor. sat. 2.1.18>	cum res ipsa feret: nisi dextro tempore Flacci
<hor. sat. 2.1.19>	verba per attentam non ibunt Caesaris aurem:
<hor. sat. 2.1.20>	cui male si palpere, recalcitrat undique tutus.'               
<hor. sat. 2.1.21>	'quanto rectius hoc quam tristi laedere versu
<hor. sat. 2.1.22>	Pantolabum scurram Nomentanumque nepotem,
<hor. sat. 2.1.23>	cum sibi quisque timet, quamquam est intactus, et odit.'
<hor. sat. 2.1.24>	'quid faciam? saltat Milonius, ut semel icto
<hor. sat. 2.1.25>	accessit fervor capiti numerusque lucernis;               
<hor. sat. 2.1.26>	Castor gaudet equis, ovo prognatus eodem
<hor. sat. 2.1.27>	pugnis; quot capitum vivunt, totidem studiorum
<hor. sat. 2.1.28>	milia: me pedibus delectat claudere verba
<hor. sat. 2.1.29>	Lucili ritu, nostrum melioris utroque.
<hor. sat. 2.1.30>	ille velut fidis arcana sodalibus olim               
<hor. sat. 2.1.31>	credebat libris neque, si male cesserat, usquam
<hor. sat. 2.1.32>	decurrens alio neque, si bene; quo fit ut omnis
<hor. sat. 2.1.33>	votiva pateat veluti descripta tabella
<hor. sat. 2.1.34>	vita senis. sequor hunc, Lucanus an Apulus anceps;
<hor. sat. 2.1.35>	nam Venusinus arat finem sub utrumque colonus,               
<hor. sat. 2.1.36>	missus ad hoc pulsis, vetus est ut fama, Sabellis,
<hor. sat. 2.1.37>	quo ne per vacuum Romano incurreret hostis,
<hor. sat. 2.1.38>	sive quod Apula gens seu quod Lucania bellum
<hor. sat. 2.1.39>	incuteret violenta. sed hic stilus haud petet ultro
<hor. sat. 2.1.40>	quemquam animantem et me veluti custodiet ensis               
<hor. sat. 2.1.41>	vagina tectus: quem cur destringere coner
<hor. sat. 2.1.42>	tutus ab infestis latronibus? o pater et rex
<hor. sat. 2.1.43>	Iuppiter, ut pereat positum robigine telum
<hor. sat. 2.1.44>	nec quisquam noceat cupido mihi pacis! at ille,
<hor. sat. 2.1.45>	qui me conmoritmelius non tangere, clamo,               
<hor. sat. 2.1.46>	flebit et insignis tota cantabitur urbe.
<hor. sat. 2.1.47>	Cervius iratus leges minitatur et urnam,
<hor. sat. 2.1.48>	Canidia Albuci, quibus est inimica, venenum,
<hor. sat. 2.1.49>	grande malum Turius, siquid se iudice certes.
<hor. sat. 2.1.50>	ut quo quisque valet suspectos terreat utque               
<hor. sat. 2.1.51>	imperet hoc natura potens, sic collige mecum:
<hor. sat. 2.1.52>	dente lupus, cornu taurus petit: unde nisi intus
<hor. sat. 2.1.53>	monstratum? Scaevae vivacem crede nepoti
<hor. sat. 2.1.54>	matrem: nil faciet sceleris pia dexteramirum,
<hor. sat. 2.1.55>	ut neque calce lupus quemquam neque dente petit bos,               
<hor. sat. 2.1.56>	sed mala tollet anum vitiato melle cicuta.
<hor. sat. 2.1.57>	ne longum faciam: seu me tranquilla senectus
<hor. sat. 2.1.58>	exspectat seu mors atris circumvolat alis,
<hor. sat. 2.1.59>	dives, inops, Romae, seu fors ita iusserit, exsul,
<hor. sat. 2.1.60>	quisquis erit vitae scribam color.' 'o puer, ut sis               
<hor. sat. 2.1.61>	vitalis metuo et maiorum nequis amicus
<hor. sat. 2.1.62>	frigore te feriat.' 'quid? cum est Lucilius ausus
<hor. sat. 2.1.63>	primus in hunc operis conponere carmina morem
<hor. sat. 2.1.64>	detrahere et pellem, nitidus qua quisque per ora
<hor. sat. 2.1.65>	cederet, introrsum turpis: num Laelius aut qui               
<hor. sat. 2.1.66>	duxit ab oppressa meritum Karthagine nomen
<hor. sat. 2.1.67>	ingenio offensi aut laeso doluere Metello
<hor. sat. 2.1.68>	famosisque Lupo cooperto versibus? atqui
<hor. sat. 2.1.69>	primores populi arripuit populumque tributim,
<hor. sat. 2.1.70>	scilicet uni aequos virtuti atque eius amicis.               
<hor. sat. 2.1.71>	quin ubi se a volgo et scaena in secreta remorant
<hor. sat. 2.1.72>	virtus Scipiadae et mitis sapientia Laeli,
<hor. sat. 2.1.73>	nugari cum illo et discincti ludere, donec
<hor. sat. 2.1.74>	decoqueretur holus, soliti. quidquid sum ego, quamvis
<hor. sat. 2.1.75>	infra Lucili censum ingeniumque, tamen me               
<hor. sat. 2.1.76>	cum magnis vixisse invita fatebitur usque
<hor. sat. 2.1.77>	invidia et fragili quaerens inlidere dentem
<hor. sat. 2.1.78>	offendet solidonisi quid tu, docte Trebati,
<hor. sat. 2.1.79>	dissentis.' 'equidem nihil hinc diffindere possum.
<hor. sat. 2.1.80>	sed tamen ut monitus caveas, ne forte negoti               
<hor. sat. 2.1.81>	incutiat tibi quid sanctarum inscitia legum:
<hor. sat. 2.1.82>	si mala condiderit in quem quis carmina, ius est
<hor. sat. 2.1.83>	iudiciumque.' 'esto, siquis mala; sed bona siquis
<hor. sat. 2.1.84>	iudice condiderit laudatus Caesare? siquis
<hor. sat. 2.1.85>	opprobriis dignum latraverit, integer ipse?'               
<hor. sat. 2.1.86>	'solventur risu tabulae, tu missus abibis.' 

<hor. sat. 2.2.1>	 Quae virtus et quanta, boni, sit vivere parvo
<hor. sat. 2.2.2>	nec meus hic sermo est, sed quae praecepit Ofellus
<hor. sat. 2.2.3>	rusticus, abnormis sapiens crassaque Minerva,
<hor. sat. 2.2.4>	discite non inter lances mensasque nitentis,
<hor. sat. 2.2.5>	cum stupet insanis acies fulgoribus et cum                
<hor. sat. 2.2.6>	adclinis falsis animus meliora recusat,
<hor. sat. 2.2.7>	verum hic inpransi mecum disquirite. cur hoc?
<hor. sat. 2.2.8>	dicam, si potero. male verum examinat omnis
<hor. sat. 2.2.9>	corruptus iudex. leporem sectatus equove
<hor. sat. 2.2.10>	lassus ab indomito vel, si Romana fatigat               
<hor. sat. 2.2.11>	militia adsuetum graecariseu pila velox
<hor. sat. 2.2.12>	molliter austerum studio fallente laborem,
<hor. sat. 2.2.13>	seu te discus agit, pete cedentem aera disco:
<hor. sat. 2.2.14>	cum labor extuderit fastidia, siccus, inanis
<hor. sat. 2.2.15>	sperne cibum vilem; nisi Hymettia mella Falerno               
<hor. sat. 2.2.16>	ne biberis diluta. foris est promus, et atrum
<hor. sat. 2.2.17>	defendens piscis hiemat mare: cum sale panis
<hor. sat. 2.2.18>	latrantem stomachum bene leniet. unde putas aut
<hor. sat. 2.2.19>	qui partum? non in caro nidore voluptas
<hor. sat. 2.2.20>	summa, sed in te ipso est. tu pulmentaria quaere               
<hor. sat. 2.2.21>	sudando: pinguem vitiis albumque neque ostrea
<hor. sat. 2.2.22>	nec scarus aut poterit peregrina iuvare lagois.
<hor. sat. 2.2.23>	vix tamen eripiam, posito pavone velis quin
<hor. sat. 2.2.24>	hoc potius quam gallina tergere palatum,
<hor. sat. 2.2.25>	corruptus vanis rerum, quia veneat auro               
<hor. sat. 2.2.26>	rara avis et picta pandat spectacula cauda:
<hor. sat. 2.2.27>	tamquam ad rem attineat quidquam. num vesceris ista,
<hor. sat. 2.2.28>	quam laudas, pluma? cocto num adest honor idem?
<hor. sat. 2.2.29>	carne tamen quamvis distat nil, hac magis illam
<hor. sat. 2.2.30>	inparibus formis deceptum te petere esto:               
<hor. sat. 2.2.31>	unde datum sentis, lupus hic Tiberinus an alto
<hor. sat. 2.2.32>	captus hiet? pontisne inter iactatus an amnis
<hor. sat. 2.2.33>	ostia sub Tusci? laudas, insane, trilibrem
<hor. sat. 2.2.34>	mullum, in singula quem minuas pulmenta necesse est.
<hor. sat. 2.2.35>	ducit te species, video: quo pertinet ergo               
<hor. sat. 2.2.36>	proceros odisse lupos? quia scilicet illis
<hor. sat. 2.2.37>	maiorem natura modum dedit, his breve pondus:
<hor. sat. 2.2.38>	ieiunus raro stomachus volgaria temnit.
<hor. sat. 2.2.39>	'porrectum magno magnum spectare catino
<hor. sat. 2.2.40>	vellem' ait Harpyiis gula digna rapacibus. at vos               
<hor. sat. 2.2.41>	praesentes, Austri, coquite horum obsonia. quamquam
<hor. sat. 2.2.42>	putet aper rhombusque recens, mala copia quando
<hor. sat. 2.2.43>	aegrum sollicitat stomachum, cum rapula plenus
<hor. sat. 2.2.44>	atque acidas mavolt inulas. necdum omnis abacta
<hor. sat. 2.2.45>	pauperies epulis regum: nam vilibus ovis               
<hor. sat. 2.2.46>	nigrisque est oleis hodie locus. haud ita pridem
<hor. sat. 2.2.47>	Galloni praeconis erat acipensere mensa
<hor. sat. 2.2.48>	infamis. quid? tunc rhombos minus aequor alebat?
<hor. sat. 2.2.49>	tutus erat rhombus tutoque ciconia nido,
<hor. sat. 2.2.50>	donec vos auctor docuit praetorius. ergo               
<hor. sat. 2.2.51>	siquis nunc mergos suavis edixerit assos,
<hor. sat. 2.2.52>	parebit pravi docilis Romana iuventus.
<hor. sat. 2.2.53>	sordidus a tenui victu distabit Ofello
<hor. sat. 2.2.54>	iudice: nam frustra vitium vitaveris illud,
<hor. sat. 2.2.55>	si te alio pravum detorseris. Avidienus,               
<hor. sat. 2.2.56>	cui Canis ex vero dictum cognomen adhaeret,
<hor. sat. 2.2.57>	quinquennis oleas est et silvestria corna
<hor. sat. 2.2.58>	ac nisi mutatum parcit defundere vinum et
<hor. sat. 2.2.59>	cuius odorem olei nequeas perferre, licebit
<hor. sat. 2.2.60>	ille repotia, natalis aliosve dierum               
<hor. sat. 2.2.61>	festos albatus celebret, cornu ipse bilibri
<hor. sat. 2.2.62>	caulibus instillat, veteris non parcus aceti.
<hor. sat. 2.2.63>	quali igitur victu sapiens utetur et horum
<hor. sat. 2.2.64>	utrum imitabitur? hac urget lupus, hac canis, aiunt.
<hor. sat. 2.2.65>	mundus erit, qua non offendat sordibus atque               
<hor. sat. 2.2.66>	in neutram partem cultus miser. hic neque servis,
<hor. sat. 2.2.67>	Albuci senis exemplo, dum munia didit,
<hor. sat. 2.2.68>	saevus erit, nec sic ut simplex Naevius unctam
<hor. sat. 2.2.69>	convivis praebebit aquam: vitium hoc quoque magnum.
<hor. sat. 2.2.70>	accipe nunc, victus tenuis quae quantaque secum               
<hor. sat. 2.2.71>	adferat. in primis valeas bene; nam variae res
<hor. sat. 2.2.72>	ut noceant homini credas, memor illius escae,
<hor. sat. 2.2.73>	quae simplex olim tibi sederit. at simul assis
<hor. sat. 2.2.74>	miscueris elixa, simul conchylia turdis,
<hor. sat. 2.2.75>	dulcia se in bilem vertent stomachoque tumultum               
<hor. sat. 2.2.76>	lenta feret pitvita. vides, ut pallidus omnis
<hor. sat. 2.2.77>	cena desurgat dubia? quin corpus onustum
<hor. sat. 2.2.78>	hesternis vitiis animum quoque praegravat una
<hor. sat. 2.2.79>	atque adfigit humo divinae particulam aurae.
<hor. sat. 2.2.80>	alter ubi dicto citius curata sopori               
<hor. sat. 2.2.81>	membra dedit, vegetus praescripta ad munia surgit.
<hor. sat. 2.2.82>	hic tamen ad melius poterit transcurrere quondam,
<hor. sat. 2.2.83>	sive diem festum rediens advexerit annus,
<hor. sat. 2.2.84>	seu recreare volet tenuatum corpus, ubique
<hor. sat. 2.2.85>	accedent anni, tractari mollius aetas               
<hor. sat. 2.2.86>	imbecilla volet: tibi quidnam accedet ad istam
<hor. sat. 2.2.87>	quam puer et validus praesumis mollitiem, seu
<hor. sat. 2.2.88>	dura valetudo inciderit seu tarda senectus?
<hor. sat. 2.2.89>	rancidum aprum antiqui laudabant, non quia nasus
<hor. sat. 2.2.90>	illis nullus erat, sed, credo, hac mente, quod hospes                
<hor. sat. 2.2.91>	tardius adveniens vitiatum commodius quam
<hor. sat. 2.2.92>	integrum edax dominus consumeret. hos utinam inter
<hor. sat. 2.2.93>	heroas natum tellus me prima tulisset.
<hor. sat. 2.2.94>	das aliquid famae, quae carmine gratior aurem
<hor. sat. 2.2.95>	occupet humanam? grandes rhombi patinaeque               
<hor. sat. 2.2.96>	grande ferunt una cum damno dedecus. adde
<hor. sat. 2.2.97>	iratum patruum, vicinos, te tibi iniquum
<hor. sat. 2.2.98>	et frustra mortis cupidum, cum deerit egenti
<hor. sat. 2.2.99>	as, laquei pretium. 'iure' inquit 'Trausius istis
<hor. sat. 2.2.100>	iurgatur verbis: ego vectigalia magna               
<hor. sat. 2.2.101>	divitiasque habeo tribus amplas regibus.' ergo,
<hor. sat. 2.2.102>	quod superat non est melius quo insumere possis?
<hor. sat. 2.2.103>	cur eget indignus quisquam te divite? quare
<hor. sat. 2.2.104>	templa ruunt antiqua deum? cur, inprobe, carae
<hor. sat. 2.2.105>	non aliquid patriae tanto emetiris acervo?               
<hor. sat. 2.2.106>	uni nimirum recte tibi semper erunt res,
<hor. sat. 2.2.107>	o magnus posthac inimicis risus. uterne
<hor. sat. 2.2.108>	ad casus dubios fidet sibi certius? hic qui
<hor. sat. 2.2.109>	pluribus adsuerit mentem corpusque superbum,
<hor. sat. 2.2.110>	an qui contentus parvo metuensque futuri               
<hor. sat. 2.2.111>	in pace, ut sapiens, aptarit idonea bello?
<hor. sat. 2.2.112>	quo magis his credas, puer hunc ego parvus Ofellum
<hor. sat. 2.2.113>	integris opibus novi non latius usum
<hor. sat. 2.2.114>	quam nunc accisis. videas metato in agello
<hor. sat. 2.2.115>	cum pecore et gnatis fortem mercede colonum               
<hor. sat. 2.2.116>	'non ego' narrantem 'temere edi luce profesta
<hor. sat. 2.2.117>	quicquam praeter holus fumosae cum pede pernae.
<hor. sat. 2.2.118>	ac mihi seu longum post tempus venerat hospes
<hor. sat. 2.2.119>	sive operum vacuo gratus conviva per imbrem
<hor. sat. 2.2.120>	vicinus, bene erat non piscibus urbe petitis,               
<hor. sat. 2.2.121>	sed pullo atque haedo; tum pensilis uva secundas
<hor. sat. 2.2.122>	et nux ornabat mensas cum duplice ficu.
<hor. sat. 2.2.123>	post hoc ludus erat culpa potare magistra
<hor. sat. 2.2.124>	ac venerata Ceres, ita culmo surgeret alto,
<hor. sat. 2.2.125>	explicuit vino contractae seria frontis.               
<hor. sat. 2.2.126>	saeviat atque novos moveat Fortuna tumultus:
<hor. sat. 2.2.127>	quantum hinc inminuet? quanto aut ego parcius aut vos,
<hor. sat. 2.2.128>	o pueri, nituistis, ut huc novus incola venit?
<hor. sat. 2.2.129>	nam propriae telluris erum natura nec illum
<hor. sat. 2.2.130>	nec me nec quemquam statuit: nos expulit ille,               
<hor. sat. 2.2.131>	illum aut nequities aut vafri inscitia iuris,
<hor. sat. 2.2.132>	postremum expellet certe vivacior heres.
<hor. sat. 2.2.133>	nunc ager Umbreni sub nomine, nuper Ofelli
<hor. sat. 2.2.134>	dictus, erit nulli proprius, sed cedet in usum
<hor. sat. 2.2.135>	nunc mihi, nunc alii. quocirca vivite fortes               
<hor. sat. 2.2.136>	fortiaque adversis opponite pectora rebus.'

<hor. sat. 2.3.1>	 'Sic raro scribis, ut toto non quater anno
<hor. sat. 2.3.2>	membranam poscas, scriptorum quaeque retexens,
<hor. sat. 2.3.3>	iratus tibi, quod vini somnique benignus
<hor. sat. 2.3.4>	nil dignum sermone canas. quid fiet? at ipsis
<hor. sat. 2.3.5>	Saturnalibus huc fugisti sobrius. ergo                
<hor. sat. 2.3.6>	dic aliquid dignum promissis. incipe. nil est.
<hor. sat. 2.3.7>	culpantur frustra calami inmeritusque laborat
<hor. sat. 2.3.8>	iratis natus paries dis atque poetis.
<hor. sat. 2.3.9>	atqui voltus erat multa et praeclara minantis,
<hor. sat. 2.3.10>	si vacuum tepido cepisset villula tecto.               
<hor. sat. 2.3.11>	quorsum pertinuit stipare Platona Menandro?
<hor. sat. 2.3.12>	Eupolin, Archilochum, comites educere tantos?
<hor. sat. 2.3.13>	invidiam placare paras virtute relicta?
<hor. sat. 2.3.14>	contemnere miser. vitanda est inproba Siren
<hor. sat. 2.3.15>	desidia, aut quidquid vita meliore parasti               
<hor. sat. 2.3.16>	ponendum aequo animo.' 'di te, Damasippe, deaeque
<hor. sat. 2.3.17>	verum ob consilium donent tonsore. sed unde
<hor. sat. 2.3.18>	tam bene me nosti?' 'postquam omnis res mea Ianum
<hor. sat. 2.3.19>	ad medium fracta est, aliena negotia curo
<hor. sat. 2.3.20>	excussus propriis. olim nam quaerere amabam,               
<hor. sat. 2.3.21>	quo vafer ille pedes lavisset Sisyphus aere,
<hor. sat. 2.3.22>	quid scalptum infabre, quid fusum durius esset.
<hor. sat. 2.3.23>	callidus huic signo ponebam milia centum;
<hor. sat. 2.3.24>	hortos egregiasque domos mercarier unus
<hor. sat. 2.3.25>	cum lucro noram; unde frequentia Mercuriale               
<hor. sat. 2.3.26>	inposuere mihi cognomen compita.' 'novi
<hor. sat. 2.3.27>	et miror morbi purgatum te illius. atqui
<hor. sat. 2.3.28>	emovit veterem mire novus, ut solet, in cor
<hor. sat. 2.3.29>	traiecto lateris miseri capitisve dolore,
<hor. sat. 2.3.30>	ut lethargicus hic cum fit pugil et medicum urget.               
<hor. sat. 2.3.31>	dum nequid simile huic, esto ut libet.' 'o bone, ne te
<hor. sat. 2.3.32>	frustrere: insanis et tu stultique prope omnes,
<hor. sat. 2.3.33>	siquid Stertinius veri crepat, unde ego mira
<hor. sat. 2.3.34>	descripsi docilis praecepta haec, tempore quo me
<hor. sat. 2.3.35>	solatus iussit sapientem pascere barbam               
<hor. sat. 2.3.36>	atque a Fabricio non tristem ponte reverti.
<hor. sat. 2.3.37>	nam male re gesta cum vellem mittere operto
<hor. sat. 2.3.38>	me capite in flumen, dexter stetit et "cave faxis
<hor. sat. 2.3.39>	te quicquam indignum. pudor" inquit "te malus angit,
<hor. sat. 2.3.40>	insanos qui inter vereare insanus haberi.               
<hor. sat. 2.3.41>	primum nam inquiram, quid sit furere: hoc si erit in te
<hor. sat. 2.3.42>	solo, nil verbi, pereas quin fortiter, addam.
<hor. sat. 2.3.43>	quem mala stultitia et quemcumque inscitia veri
<hor. sat. 2.3.44>	caecum agit, insanum Chrysippi porticus et grex
<hor. sat. 2.3.45>	autumat. haec populos, haec magnos formula reges,               
<hor. sat. 2.3.46>	excepto sapiente, tenet. nunc accipe, quare
<hor. sat. 2.3.47>	desipiant omnes aeque ac tu, qui tibi nomen
<hor. sat. 2.3.48>	insano posuere. velut silvis, ubi passim
<hor. sat. 2.3.49>	palantis error certo de tramite pellit,
<hor. sat. 2.3.50>	ille sinistrorsum, hic dextrorsum abit, unus utrique               
<hor. sat. 2.3.51>	error, sed variis inludit partibus: hoc te
<hor. sat. 2.3.52>	crede modo insanum, nihilo ut sapientior ille
<hor. sat. 2.3.53>	qui te deridet caudam trahat. est genus unum
<hor. sat. 2.3.54>	stultitiae nihilum metuenda timentis, ut ignis,
<hor. sat. 2.3.55>	ut rupes fluviosque in campo obstare queratur;               
<hor. sat. 2.3.56>	alterum et huic varum et nihilo sapientius ignis
<hor. sat. 2.3.57>	per medios fluviosque ruentis: clamet amica
<hor. sat. 2.3.58>	mater, honesta soror cum cognatis, pater, uxor:
<hor. sat. 2.3.59>	'hic fossa est ingens, hic rupes maxima: serva!'
<hor. sat. 2.3.60>	non magis audierit, quam Fufius ebrius olim,               
<hor. sat. 2.3.61>	cum Ilionam edormit, Catienis mille ducentis
<hor. sat. 2.3.62>	'mater, te appello' clamantibus. huic ego volgus
<hor. sat. 2.3.63>	errori similem cunctum insanire docebo.
<hor. sat. 2.3.64>	insanit veteres statuas Damasippus emendo:
<hor. sat. 2.3.65>	integer est mentis Damasippi creditor? esto.               
<hor. sat. 2.3.66>	'accipe quod numquam reddas mihi' si tibi dicam:
<hor. sat. 2.3.67>	tune insanus eris, si acceperis, an magis excors
<hor. sat. 2.3.68>	reiecta praeda, quam praesens Mercurius fert?
<hor. sat. 2.3.69>	scribe decem a Nerio: non est satis; adde Cicutae
<hor. sat. 2.3.70>	nodosi tabulas, centum, mille adde catenas:               
<hor. sat. 2.3.71>	effugiet tamen haec sceleratus vincula Proteus.
<hor. sat. 2.3.72>	cum rapies in ius malis ridentem alienis,
<hor. sat. 2.3.73>	fiet aper, modo avis, modo saxum et, cum volet, arbor
<hor. sat. 2.3.74>	si male rem gerere insani est, contra bene sani:
<hor. sat. 2.3.75>	putidius multo cerebrum est, mihi crede, Perelli               
<hor. sat. 2.3.76>	dictantis, quod tu numquam rescribere possis.
<hor. sat. 2.3.77>	audire atque togam iubeo conponere, quisquis
<hor. sat. 2.3.78>	ambitione mala aut argenti pallet amore,
<hor. sat. 2.3.79>	quisquis luxuria tristive superstitione
<hor. sat. 2.3.80>	aut alio mentis morbo calet: huc propius me,               
<hor. sat. 2.3.81>	dum doceo insanire omnis vos, ordine adite.
<hor. sat. 2.3.82>	danda est ellebori multo pars maxima avaris:
<hor. sat. 2.3.83>	nescio an Anticyram ratio illis destinet omnem.
<hor. sat. 2.3.84>	heredes Staberi summam incidere sepulcro,
<hor. sat. 2.3.85>	ni sic fecissent, gladiatorum dare centum               
<hor. sat. 2.3.86>	damnati populo paria atque epulum arbitrio Arri,
<hor. sat. 2.3.87>	frumenti quantum metit Africa. 'sive ego prave
<hor. sat. 2.3.88>	seu recte hoc volui, ne sis patruus mihi': credo,
<hor. sat. 2.3.89>	hoc Staberi prudentem animum vidisse. quid ergo
<hor. sat. 2.3.90>	sensit, cum summam patrimoni insculpere saxo               
<hor. sat. 2.3.91>	heredes voluit? quoad vixit, credidit ingens
<hor. sat. 2.3.92>	pauperiem vitium et cavit nihil acrius, ut, si
<hor. sat. 2.3.93>	forte minus locuples uno quadrante perisset,
<hor. sat. 2.3.94>	ipse videretur sibi nequior. 'omnis enim res,
<hor. sat. 2.3.95>	virtus, fama, decus, divina humanaque pulchris               
<hor. sat. 2.3.96>	divitiis parent; quas qui construxerit, ille
<hor. sat. 2.3.97>	clarus erit, fortis, iustus.' 'sapiensne?' 'etiam, et rex
<hor. sat. 2.3.98>	et quidquid volet.' hoc veluti virtute paratum
<hor. sat. 2.3.99>	speravit magnae laudi fore. quid simile isti
<hor. sat. 2.3.100>	Graecus Aristippus? qui servos proicere aurum               
<hor. sat. 2.3.101>	in media iussit Libya, quia tardius irent
<hor. sat. 2.3.102>	propter onus segnes. uter est insanior horum?
<hor. sat. 2.3.103>	nil agit exemplum, litem quod lite resolvit.
<hor. sat. 2.3.104>	siquis emat citharas, emptas conportet in unum,
<hor. sat. 2.3.105>	nec studio citharae nec Musae deditus ulli,               
<hor. sat. 2.3.106>	si scalpra et formas non sutor, nautica vela
<hor. sat. 2.3.107>	aversus mercaturis: delirus et amens
<hor. sat. 2.3.108>	undique dicatur merito. qui discrepat istis,
<hor. sat. 2.3.109>	qui nummos aurumque recondit, nescius uti
<hor. sat. 2.3.110>	conpositis metuensque velut contingere sacrum?               
<hor. sat. 2.3.111>	siquis ad ingentem frumenti semper acervum
<hor. sat. 2.3.112>	porrectus vigilet cum longo fuste neque illinc
<hor. sat. 2.3.113>	audeat esuriens dominus contingere granum
<hor. sat. 2.3.114>	ac potius foliis parcus vescatur amaris;
<hor. sat. 2.3.115>	si positis intus Chii veterisque Falerni               
<hor. sat. 2.3.116>	mille cadisnihil est: tercentum milibus, acre
<hor. sat. 2.3.117>	potet acetum; age si et stramentis incubet unde-
<hor. sat. 2.3.118>	octoginta annos natus, cui stragula vestis,
<hor. sat. 2.3.119>	blattarum ac tinearum epulae, putrescat in arca:
<hor. sat. 2.3.120>	nimirum insanus paucis videatur, eo quod                
<hor. sat. 2.3.121>	maxima pars hominum morbo iactatur eodem.
<hor. sat. 2.3.122>	filius aut etiam haec libertus ut ebibat heres,
<hor. sat. 2.3.123>	dis inimice senex custodis? ne tibi desit?
<hor. sat. 2.3.124>	quantulum enim summae curtabit quisque dierum,
<hor. sat. 2.3.125>	unguere si caules oleo meliore caputque               
<hor. sat. 2.3.126>	coeperis inpexa foedum porrigine? quare,
<hor. sat. 2.3.127>	si quidvis satis est, peiuras, surripis, aufers
<hor. sat. 2.3.128>	undique? tun sanus? populum si caedere saxis
<hor. sat. 2.3.129>	incipias servosve tuos, quos aere pararis,
<hor. sat. 2.3.130>	insanum te omnes pueri clamentque puellae;               
<hor. sat. 2.3.131>	cum laqueo uxorem interimis matremque veneno,
<hor. sat. 2.3.132>	incolumi capite es? quid enim? neque tu hoc facis Argis
<hor. sat. 2.3.133>	nec ferro ut demens genetricem occidis Orestes.
<hor. sat. 2.3.134>	an tu reris eum occisa insanisse parente
<hor. sat. 2.3.135>	ac non ante malis dementem actum Furiis quam               
<hor. sat. 2.3.136>	in matris iugulo ferrum tepefecit acutum?
<hor. sat. 2.3.137>	quin, ex quo est habitus male tutae mentis Orestes,
<hor. sat. 2.3.138>	nil sane fecit quod tu reprehendere possis:
<hor. sat. 2.3.139>	non Pyladen ferro violare aususve sororem
<hor. sat. 2.3.140>	Electran, tantum maledicit utrique vocando               
<hor. sat. 2.3.141>	hanc Furiam, hunc aliud, iussit quod splendida bilis.
<hor. sat. 2.3.142>	pauper Opimius argenti positi intus et auri,
<hor. sat. 2.3.143>	qui Veientanum festis potare diebus
<hor. sat. 2.3.144>	Campana solitus trulla vappamque profestis,
<hor. sat. 2.3.145>	quondam lethargo grandi est oppressus, ut heres               
<hor. sat. 2.3.146>	iam circum loculos et clavis laetus ovansque
<hor. sat. 2.3.147>	curreret. hunc medicus multum celer atque fidelis
<hor. sat. 2.3.148>	excitat hoc pacto: mensam poni iubet atque
<hor. sat. 2.3.149>	effundi saccos nummorum, accedere pluris
<hor. sat. 2.3.150>	ad numerandum: hominem sic erigit; addit et illud:               
<hor. sat. 2.3.151>	'ni tua custodis, avidus iam haec auferet heres.'
<hor. sat. 2.3.152>	'men vivo?' 'ut vivas igitur, vigila. hoc age.' 'quid vis?'
<hor. sat. 2.3.153>	'deficient inopem venae te, ni cibus atque
<hor. sat. 2.3.154>	ingens accedit stomacho fultura ruenti.
<hor. sat. 2.3.155>	tu cessas? agedum sume hoc tisanarium oryzae.'               
<hor. sat. 2.3.156>	'quanti emptae?' 'parvo.' 'quanti ergo?' 'octussibus.' 'eheu,
<hor. sat. 2.3.157>	quid refert, morbo an furtis pereamque rapinis?'
<hor. sat. 2.3.158>	quisnam igitur sanus? qui non stultus. quid avarus?
<hor. sat. 2.3.159>	stultus et insanus. quid, siquis non sit avarus,
<hor. sat. 2.3.160>	continuo sanus? minime. cur, Stoice? dicam.               
<hor. sat. 2.3.161>	'non est cardiacus' Craterum dixisse putato
<hor. sat. 2.3.162>	'hic aeger'. recte est igitur surgetque? negabit.
<hor. sat. 2.3.163>	[quod latus aut renes morbo temptentur acuto]
<hor. sat. 2.3.164>	non est periurus neque sordidus: inmolet aequis
<hor. sat. 2.3.165>	hic porcum Laribus; verum ambitiosus et audax:               
<hor. sat. 2.3.166>	naviget Anticyram. quid enim differt, barathrone
<hor. sat. 2.3.167>	dones quidquid habes an numquam utare paratis?
<hor. sat. 2.3.168>	Servius Oppidius Canusi duo praedia, dives
<hor. sat. 2.3.169>	antiquo censu, gnatis divisse duobus
<hor. sat. 2.3.170>	fertur et hoc moriens pueris dixisse vocatis               
<hor. sat. 2.3.171>	ad lectum: 'postquam te talos, Aule, nucesque
<hor. sat. 2.3.172>	ferre sinu laxo, donare et ludere vidi,
<hor. sat. 2.3.173>	te, Tiberi, numerare, cavis abscondere tristem,
<hor. sat. 2.3.174>	extimui, ne vos ageret vesania discors,
<hor. sat. 2.3.175>	tu Nomentanum, tu ne sequerere Cicutam.               
<hor. sat. 2.3.176>	quare per divos oratus uterque Penatis
<hor. sat. 2.3.177>	tu cave ne minuas, tu ne maius facias id
<hor. sat. 2.3.178>	quod satis esse putat pater et natura coercet.
<hor. sat. 2.3.179>	praeterea ne vos titillet gloria, iure
<hor. sat. 2.3.180>	iurando obstringam ambo: uter aedilis fueritve               
<hor. sat. 2.3.181>	vestrum praetor, is intestabilis et sacer esto.'
<hor. sat. 2.3.182>	in cicere atque faba bona tu perdasque lupinis,
<hor. sat. 2.3.183>	latus ut in circo spatiere et aeneus ut stes,
<hor. sat. 2.3.184>	nudus agris, nudus nummis, insane, paternis;
<hor. sat. 2.3.185>	scilicet ut plausus quos fert Agrippa feras tu,               
<hor. sat. 2.3.186>	astuta ingenuum volpes imitata leonem?
<hor. sat. 2.3.187>	nequis humasse velit Aiacem, Atrida, vetas cur?
<hor. sat. 2.3.188>	'rex sum' nil ultra quaero plebeius. 'et aequam
<hor. sat. 2.3.189>	rem imperito, ac sicui videor non iustus, inulto
<hor. sat. 2.3.190>	dicere quod sentit permitto.' maxime regum,               
<hor. sat. 2.3.191>	di tibi dent capta classem redducere Troia.
<hor. sat. 2.3.192>	ergo consulere et mox respondere licebit?
<hor. sat. 2.3.193>	'consule.' cur Aiax, heros ab Achille secundus,
<hor. sat. 2.3.194>	putescit, totiens servatis clarus Achivis,
<hor. sat. 2.3.195>	gaudeat ut populus Priami Priamusque inhumato,               
<hor. sat. 2.3.196>	per quem tot iuvenes patrio caruere sepulcro?
<hor. sat. 2.3.197>	'mille ovium insanus morti dedit, inclitum Ulixen
<hor. sat. 2.3.198>	et Menelaum una mecum se occidere clamans.'
<hor. sat. 2.3.199>	tu cum pro vitula statuis dulcem Aulide natam
<hor. sat. 2.3.200>	ante aras spargisque mola caput, inprobe, salsa,               
<hor. sat. 2.3.201>	rectum animi servas? 'quorsum?' insanus quid enim Aiax
<hor. sat. 2.3.202>	fecit? cum stravit ferro pecus, abstinuit vim
<hor. sat. 2.3.203>	uxore et gnato; mala multa precatus Atridis
<hor. sat. 2.3.204>	non ille aut Teucrum aut ipsum violavit Ulixen.
<hor. sat. 2.3.205>	'verum ego, ut haerentis adverso litore navis               
<hor. sat. 2.3.206>	eriperem, prudens placavi sanguine divos.'
<hor. sat. 2.3.207>	nempe tuo, furiose? 'meo, sed non furiosus.'
<hor. sat. 2.3.208>	qui species alias veris scelerisque tumultu
<hor. sat. 2.3.209>	permixtas capiet, commotus habebitur atque
<hor. sat. 2.3.210>	stultitiane erret nihilum distabit an ira.               
<hor. sat. 2.3.211>	Aiax inmeritos cum occidit desipit agnos:
<hor. sat. 2.3.212>	cum prudens scelus ob titulos admittis inanis,
<hor. sat. 2.3.213>	stas animo et purum est vitio tibi cum tumidum est cor?
<hor. sat. 2.3.214>	siquis lectica nitidam gestare amet agnam,
<hor. sat. 2.3.215>	huic vestem ut gnatae, paret ancillas, paret aurum,               
<hor. sat. 2.3.216>	Rufam aut Pusillam appellet fortique marito
<hor. sat. 2.3.217>	destinet uxorem: interdicto huic omne adimat ius
<hor. sat. 2.3.218>	praetor et ad sanos abeat tutela propinquos.
<hor. sat. 2.3.219>	quid, siquis gnatam pro muta devovet agna,
<hor. sat. 2.3.220>	integer est animi? ne dixeris. ergo ubi prava               
<hor. sat. 2.3.221>	stultitia, hic summa est insania; qui sceleratus,
<hor. sat. 2.3.222>	et furiosus erit; quem cepit vitrea fama,
<hor. sat. 2.3.223>	hunc circumtonuit gaudens Bellona cruentis.
<hor. sat. 2.3.224>	nunc age luxuriam et Nomentanum arripe mecum.
<hor. sat. 2.3.225>	vincet enim stultos ratio insanire nepotes.               
<hor. sat. 2.3.226>	hic simul accepit patrimoni mille talenta,
<hor. sat. 2.3.227>	edicit, piscator uti, pomarius, auceps,
<hor. sat. 2.3.228>	unguentarius ac Tusci turba inpia vici,
<hor. sat. 2.3.229>	cum scurris fartor, cum Velabro omne macellum
<hor. sat. 2.3.230>	mane domum veniant. quid tum? venere frequentes,               
<hor. sat. 2.3.231>	verba facit leno: 'quidquid mihi, quidquid et horum
<hor. sat. 2.3.232>	cuique domi est, id crede tuum et vel nunc pete vel cras.'
<hor. sat. 2.3.233>	accipe quid contra haec iuvenis responderit aequus.
<hor. sat. 2.3.234>	'in nive Lucana dormis ocreatus, ut aprum
<hor. sat. 2.3.235>	cenem ego; tu piscis hiberno ex aequore verris.               
<hor. sat. 2.3.236>	segnis ego, indignus qui tantum possideam; aufer,
<hor. sat. 2.3.237>	sume tibi deciens; tibi tantundem; tibi triplex,
<hor. sat. 2.3.238>	unde uxor media currit de nocte vocata.'
<hor. sat. 2.3.239>	filius Aesopi detractam ex aure Metellae,
<hor. sat. 2.3.240>	scilicet ut deciens solidum absorberet, aceto               
<hor. sat. 2.3.241>	diluit insignem bacam: qui sanior ac si
<hor. sat. 2.3.242>	illud idem in rapidum flumen iaceretve cloacam?
<hor. sat. 2.3.243>	Quinti progenies Arri, par nobile fratrum
<hor. sat. 2.3.244>	nequitia et nugis pravorum et amore gemellum
<hor. sat. 2.3.245>	luscinias soliti inpenso prandere coemptas,               
<hor. sat. 2.3.246>	quorsum abeant? sani ut creta, an carbone notati?
<hor. sat. 2.3.247>	aedificare casas, plostello adiungere muris,
<hor. sat. 2.3.248>	ludere par inpar, equitare in harundine longa
<hor. sat. 2.3.249>	siquem delectet barbatum, amentia verset.
<hor. sat. 2.3.250>	si puerilius his ratio esse evincet amare               
<hor. sat. 2.3.251>	nec quicquam differre, utrumne in pulvere, trimus
<hor. sat. 2.3.252>	quale prius, ludas opus, an meretricis amore
<hor. sat. 2.3.253>	sollicitus plores: quaero, faciasne quod olim
<hor. sat. 2.3.254>	mutatus Polemon? ponas insignia morbi,
<hor. sat. 2.3.255>	fasciolas, cubital, focalia, potus ut ille               
<hor. sat. 2.3.256>	dicitur ex collo furtim carpsisse coronas,
<hor. sat. 2.3.257>	postquam est inpransi correptus voce magistri?
<hor. sat. 2.3.258>	porrigis irato puero cum poma, recusat;
<hor. sat. 2.3.259>	'sume, catelle': negat; si non des, optet. amator
<hor. sat. 2.3.260>	exclusus qui distat, agit ubi secum, eat an non,               
<hor. sat. 2.3.261>	quo rediturus erat non arcessitus, et haeret
<hor. sat. 2.3.262>	invisis foribus? 'nec nunc, cum me vocet ultro,
<hor. sat. 2.3.263>	accedam? an potius mediter finire dolores?
<hor. sat. 2.3.264>	exclusit; revocat: redeam? non, si obsecret.' ecce
<hor. sat. 2.3.265>	servos, non paulo sapientior 'o ere, quae res               
<hor. sat. 2.3.266>	nec modum habet neque consilium, ratione modoque
<hor. sat. 2.3.267>	tractari non volt. in amore haec sunt mala, bellum,
<hor. sat. 2.3.268>	pax rursum: haec siquis tempestatis prope ritu
<hor. sat. 2.3.269>	mobilia et caeca fluitantia sorte laboret
<hor. sat. 2.3.270>	reddere certa sibi, nihilo plus explicet ac si               
<hor. sat. 2.3.271>	insanire paret certa ratione modoque.'
<hor. sat. 2.3.272>	quid? cum Picenis excerpens semina pomis
<hor. sat. 2.3.273>	gaudes, si cameram percusti forte, penes te es?
<hor. sat. 2.3.274>	quid? cum balba feris annoso verba palato,
<hor. sat. 2.3.275>	aedificante casas qui sanior? adde cruorem               
<hor. sat. 2.3.276>	stultitiae atque ignem gladio scrutare. modo, inquam.
<hor. sat. 2.3.277>	Hellade percussa Marius cum praecipitat se,
<hor. sat. 2.3.278>	cerritus fuit? an commotae crimine mentis
<hor. sat. 2.3.279>	absolves hominem et sceleris damnabis eundem
<hor. sat. 2.3.280>	ex more inponens cognata vocabula rebus?               
<hor. sat. 2.3.281>	libertinus erat, qui circum compita siccus
<hor. sat. 2.3.282>	lautis mane senex manibus currebat et 'unum',
<hor. sat. 2.3.283>	'quid tam magnum?' addens, 'unum me surpite morti!
<hor. sat. 2.3.284>	dis etenim facile est' orabat, sanus utrisque
<hor. sat. 2.3.285>	auribus atque oculis; mentem, nisi litigiosus,               
<hor. sat. 2.3.286>	exciperet dominus, cum venderet. hoc quoque volgus
<hor. sat. 2.3.287>	Chrysippus ponit fecunda in gente Meneni.
<hor. sat. 2.3.288>	'Iuppiter, ingentis qui das adimisque dolores,'
<hor. sat. 2.3.289>	mater ait pueri mensis iam quinque cubantis,
<hor. sat. 2.3.290>	'frigida si puerum quartana reliquerit, illo               
<hor. sat. 2.3.291>	mane die, quo tu indicis ieiunia, nudus
<hor. sat. 2.3.292>	in Tiberi stabit.' casus medicusve levarit
<hor. sat. 2.3.293>	aegrum ex praecipiti: mater delira necabit
<hor. sat. 2.3.294>	in gelida fixum ripa febrimque reducet,
<hor. sat. 2.3.295>	quone malo mentem concussa? timore deorum."               
<hor. sat. 2.3.296>	haec mihi Stertinius, sapientum octavos, amico
<hor. sat. 2.3.297>	arma dedit, posthac ne conpellarer inultus.
<hor. sat. 2.3.298>	dixerit insanum qui me, totidem audiet atque
<hor. sat. 2.3.299>	respicere ignoto discet pendentia tergo.'
<hor. sat. 2.3.300>	'Stoice, post damnum sic vendas omnia pluris,               
<hor. sat. 2.3.301>	qua me stultitia, quoniam non est genus unum,
<hor. sat. 2.3.302>	insanire putas? ego nam videor mihi sanus.'
<hor. sat. 2.3.303>	'quid, caput abscissum manibus cum portat Agaue
<hor. sat. 2.3.304>	gnati infelicis, sibi tunc furiosa videtur?'
<hor. sat. 2.3.305>	'stultum me fateorliceat concedere veris               
<hor. sat. 2.3.306>	atque etiam insanum; tantum hoc edissere, quo me
<hor. sat. 2.3.307>	aegrotare putes animi vitio.' 'accipe: primum
<hor. sat. 2.3.308>	aedificas, hoc est longos imitaris, ab imo
<hor. sat. 2.3.309>	ad summum totus moduli bipedalis, et idem
<hor. sat. 2.3.310>	corpore maiorem rides Turbonis in armis               
<hor. sat. 2.3.311>	spiritum et incessum: qui ridiculus minus illo?
<hor. sat. 2.3.312>	an, quodcumque facit Maecenas, te quoque verum est,
<hor. sat. 2.3.313>	tanto dissimilem et tanto certare minorem?
<hor. sat. 2.3.314>	absentis ranae pullis vituli pede pressis
<hor. sat. 2.3.315>	unus ubi effugit, matri denarrat, ut ingens               
<hor. sat. 2.3.316>	belua cognatos eliserit: illa rogare,
<hor. sat. 2.3.317>	quantane? num tantum, sufflans se, magna fuisset?
<hor. sat. 2.3.318>	'maior dimidio.' 'num tanto?' cum magis atque
<hor. sat. 2.3.319>	se magis inflaret, 'non, si te ruperis,' inquit,
<hor. sat. 2.3.320>	'par eris.' haec a te non multum abludit imago.               
<hor. sat. 2.3.321>	adde poemata nunc, hoc est, oleum adde camino,
<hor. sat. 2.3.322>	quae siquis sanus fecit, sanus facis et tu.
<hor. sat. 2.3.323>	non dico horrendam rabiem' 'iam desine.' 'cultum
<hor. sat. 2.3.324>	maiorem censu' 'teneas, Damasippe, tuis te.'
<hor. sat. 2.3.325>	'mille puellarum, puerorum mille furores'               
<hor. sat. 2.3.326>	'o maior tandem parcas, insane, minori.' 

<hor. sat. 2.4.1>	 'Unde et quo Catius?' 'non est mihi tempus, aventi
<hor. sat. 2.4.2>	ponere signa novis praeceptis, qualia vincent
<hor. sat. 2.4.3>	Pythagoran Anytique reum doctumque Platona.'
<hor. sat. 2.4.4>	'peccatum fateor, cum te sic tempore laevo
<hor. sat. 2.4.5>	interpellarim; sed des veniam bonus, oro.               
<hor. sat. 2.4.6>	quodsi interciderit tibi nunc aliquid, repetes mox,
<hor. sat. 2.4.7>	sive est naturae hoc sive artis, mirus utroque.'
<hor. sat. 2.4.8>	'quin id erat curae, quo pacto cuncta tenerem
<hor. sat. 2.4.9>	utpote res tenuis, tenui sermone peractas.'
<hor. sat. 2.4.10>	'ede hominis nomen, simul et, Romanus an hospes.'               
<hor. sat. 2.4.11>	'ipsa memor praecepta canam, celabitur auctor.
<hor. sat. 2.4.12>	longa quibus facies ovis erit, illa memento,
<hor. sat. 2.4.13>	ut suci melioris et ut magis alba rotundis,
<hor. sat. 2.4.14>	ponere: namque marem cohibent callosa vitellum.
<hor. sat. 2.4.15>	cole suburbano qui siccis crevit in agris               
<hor. sat. 2.4.16>	dulcior: inriguo nihil est elutius horto.
<hor. sat. 2.4.17>	si vespertinus subito te oppresserit hospes,
<hor. sat. 2.4.18>	ne gallina malum responset dura palato,
<hor. sat. 2.4.19>	doctus eris vivam musto mersare Falerno:
<hor. sat. 2.4.20>	hoc teneram faciet. pratensibus optima fungis               
<hor. sat. 2.4.21>	natura est; aliis male creditur. ille salubris
<hor. sat. 2.4.22>	aestates peraget, qui nigris prandia moris
<hor. sat. 2.4.23>	finiet, ante gravem quae legerit arbore solem.
<hor. sat. 2.4.24>	Aufidius forti miscebat mella Falerno:
<hor. sat. 2.4.25>	mendose, quoniam vacuis conmittere venis               
<hor. sat. 2.4.26>	nil nisi lene decet: leni praecordia mulso
<hor. sat. 2.4.27>	prolueris melius. si dura morabitur alvus,
<hor. sat. 2.4.28>	mitulus et viles pellent obstantia conchae
<hor. sat. 2.4.29>	et lapathi brevis herba, sed albo non sine Coo.
<hor. sat. 2.4.30>	lubrica nascentes inplent conchylia lunae;               
<hor. sat. 2.4.31>	sed non omne mare est generosae fertile testae:
<hor. sat. 2.4.32>	murice Baiano melior Lucrina peloris,
<hor. sat. 2.4.33>	ostrea Circeis, Miseno oriuntur echini,
<hor. sat. 2.4.34>	pectinibus patulis iactat se molle Tarentum.
<hor. sat. 2.4.35>	nec sibi cenarum quivis temere arroget artem,               
<hor. sat. 2.4.36>	non prius exacta tenui ratione saporum.
<hor. sat. 2.4.37>	nec satis est cara piscis averrere mensa
<hor. sat. 2.4.38>	ignarum, quibus est ius aptius et quibus assis
<hor. sat. 2.4.39>	languidus in cubitum iam se conviva reponet.
<hor. sat. 2.4.40>	Umber et iligna nutritus glande rotundas               
<hor. sat. 2.4.41>	curvat aper lances carnem vitantis inertem;
<hor. sat. 2.4.42>	nam Laurens malus est, ulvis et harundine pinguis.
<hor. sat. 2.4.43>	vinea submittit capreas non semper edulis.
<hor. sat. 2.4.44>	fecundae leporis sapiens sectabitur armos.
<hor. sat. 2.4.45>	piscibus atque avibus quae natura et foret aetas,               
<hor. sat. 2.4.46>	ante meum nulli patuit quaesita palatum.
<hor. sat. 2.4.47>	sunt quorum ingenium nova tantum crustula promit.
<hor. sat. 2.4.48>	nequaquam satis in re una consumere curam,
<hor. sat. 2.4.49>	ut siquis solum hoc, mala ne sint vina, laboret,
<hor. sat. 2.4.50>	quali perfundat piscis securus olivo.               
<hor. sat. 2.4.51>	Massica si caelo suppones vina sereno,
<hor. sat. 2.4.52>	nocturna siquid crassi est tenuabitur aura
<hor. sat. 2.4.53>	et decedet odor nervis inimicus; at illa
<hor. sat. 2.4.54>	integrum perdunt lino vitiata saporem.
<hor. sat. 2.4.55>	Surrentina vafer qui miscet faece Falerna               
<hor. sat. 2.4.56>	vina, columbino limum bene colligit ovo,
<hor. sat. 2.4.57>	quatenus ima petit volvens aliena vitellus.
<hor. sat. 2.4.58>	tostis marcentem squillis recreabis et Afra
<hor. sat. 2.4.59>	potorem coclea; nam lactuca innatat acri
<hor. sat. 2.4.60>	post vinum stomacho; perna magis et magis hillis               
<hor. sat. 2.4.61>	flagitat inmorsus refici, quin omnia malit
<hor. sat. 2.4.62>	quaecumque inmundis fervent allata popinis.
<hor. sat. 2.4.63>	est operae pretium duplicis pernoscere iuris
<hor. sat. 2.4.64>	naturam. simplex e dulci constat olivo,
<hor. sat. 2.4.65>	quod pingui miscere mero muriaque decebit               
<hor. sat. 2.4.66>	non alia quam qua Byzantia putuit orca.
<hor. sat. 2.4.67>	hoc ubi confusum sectis inferbuit herbis
<hor. sat. 2.4.68>	Corycioque croco sparsum stetit, insuper addes
<hor. sat. 2.4.69>	pressa Venafranae quod baca remisit olivae.
<hor. sat. 2.4.70>	Picenis cedunt pomis Tiburtia suco:               
<hor. sat. 2.4.71>	nam facie praestant, venucula convenit ollis;
<hor. sat. 2.4.72>	rectius Albanam fumo duraveris uvam.
<hor. sat. 2.4.73>	hanc ego cum malis, ego faecem primus et allec,
<hor. sat. 2.4.74>	primus et invenior piper album cum sale nigro
<hor. sat. 2.4.75>	incretum puris circumposuisse catillis.               
<hor. sat. 2.4.76>	inmane est vitium dare milia terna macello
<hor. sat. 2.4.77>	angustoque vagos piscis urgere catino.
<hor. sat. 2.4.78>	magna movet stomacho fastidia, seu puer unctis
<hor. sat. 2.4.79>	tractavit calicem manibus, dum furta ligurrit,
<hor. sat. 2.4.80>	sive gravis veteri creterrae limus adhaesit.               
<hor. sat. 2.4.81>	vilibus in scopis, in mappis, in scobe quantus
<hor. sat. 2.4.82>	consistit sumptus? neglectis flagitium ingens.
<hor. sat. 2.4.83>	ten lapides varios lutulenta radere palma
<hor. sat. 2.4.84>	et Tyrias dare circum inlota toralia vestis,
<hor. sat. 2.4.85>	oblitum, quanto curam sumptumque minorem               
<hor. sat. 2.4.86>	haec habeant, tanto reprehendi iustius illis,
<hor. sat. 2.4.87>	quae nisi divitibus nequeunt contingere mensis?'
<hor. sat. 2.4.88>	'docte Cati, per amicitiam divosque rogatus
<hor. sat. 2.4.89>	ducere me auditum, perges quocumque, memento.
<hor. sat. 2.4.90>	nam quamvis memori referas mihi pectore cuncta,               
<hor. sat. 2.4.91>	non tamen interpres tantundem iuveris. adde
<hor. sat. 2.4.92>	voltum habitumque hominis, quem tu vidisse beatus
<hor. sat. 2.4.93>	non magni pendis, quia contigit; at mihi cura
<hor. sat. 2.4.94>	non mediocris inest, fontis ut adire remotos
<hor. sat. 2.4.95>	atque haurire queam vitae praecepta beatae.'

<hor. sat. 2.5.1>	 'Hoc quoque, Tiresia, praeter narrata petenti
<hor. sat. 2.5.2>	responde, quibus amissas reparare queam res
<hor. sat. 2.5.3>	artibus atque modis. quid rides?' 'iamne doloso
<hor. sat. 2.5.4>	non satis est Ithacam revehi patriosque penatis
<hor. sat. 2.5.5>	adspicere?' 'o nulli quicquam mentite, vides ut               
<hor. sat. 2.5.6>	nudus inopsque domum redeam te vate, neque illic
<hor. sat. 2.5.7>	aut apotheca procis intacta est aut pecus: atqui
<hor. sat. 2.5.8>	et genus et virtus, nisi cum re, vilior alga est.'
<hor. sat. 2.5.9>	quando pauperiem missis ambagibus horres,
<hor. sat. 2.5.10>	accipe qua ratione queas ditescere. turdus               
<hor. sat. 2.5.11>	sive aliud privum dabitur tibi, devolet illuc,
<hor. sat. 2.5.12>	res ubi magna nitet domino sene; dulcia poma
<hor. sat. 2.5.13>	et quoscumque feret cultus tibi fundus honores
<hor. sat. 2.5.14>	ante Larem gustet venerabilior Lare dives.
<hor. sat. 2.5.15>	qui quamvis periurus erit, sine gente, cruentus               
<hor. sat. 2.5.16>	sanguine fraterno, fugitivus, ne tamen illi
<hor. sat. 2.5.17>	tu comes exterior, si postulet, ire recuses.'
<hor. sat. 2.5.18>	'utne tegam spurco Damae latus? haud ita Troiae
<hor. sat. 2.5.19>	me gessi, certans semper melioribus.' 'ergo
<hor. sat. 2.5.20>	pauper eris.' 'fortem hoc animum tolerare iubebo;               
<hor. sat. 2.5.21>	et quondam maiora tuli. tu protinus, unde
<hor. sat. 2.5.22>	divitias aerisque ruam, dic, augur, acervos.'
<hor. sat. 2.5.23>	'dixi equidem et dico: captes astutus ubique
<hor. sat. 2.5.24>	testamenta senum neu, si vafer unus et alter
<hor. sat. 2.5.25>	insidiatorem praeroso fugerit hamo,               
<hor. sat. 2.5.26>	aut spem deponas aut artem inlusus omittas.
<hor. sat. 2.5.27>	magna minorve foro si res certabitur olim,
<hor. sat. 2.5.28>	vivet uter locuples sine gnatis, inprobus, ultro
<hor. sat. 2.5.29>	qui meliorem audax vocet in ius, illius esto
<hor. sat. 2.5.30>	defensor; fama civem causaque priorem               
<hor. sat. 2.5.31>	sperne, domi si gnatus erit fecundave coniux.
<hor. sat. 2.5.32>	"Quinte" puta aut "Publi"gaudent praenomine molles
<hor. sat. 2.5.33>	auriculae"tibi me virtus tua fecit amicum.
<hor. sat. 2.5.34>	ius anceps novi, causas defendere possum;
<hor. sat. 2.5.35>	eripiet quivis oculos citius mihi quam te                
<hor. sat. 2.5.36>	contemptum cassa nuce pauperet; haec mea cura est,
<hor. sat. 2.5.37>	nequid tu perdas neu sis iocus." ire domum atque
<hor. sat. 2.5.38>	pelliculam curare iube; fi cognitor ipse,
<hor. sat. 2.5.39>	persta atque obdura: seu rubra Canicula findet
<hor. sat. 2.5.40>	infantis statuas, seu pingui tentus omaso               
<hor. sat. 2.5.41>	Furius hibernas cana nive conspuet Alpis.
<hor. sat. 2.5.42>	"nonne vides" aliquis cubito stantem prope tangens
<hor. sat. 2.5.43>	inquiet, "ut patiens, ut amicis aptus, ut acer?"
<hor. sat. 2.5.44>	plures adnabunt thynni et cetaria crescent.
<hor. sat. 2.5.45>	sicui praeterea validus male filius in re               
<hor. sat. 2.5.46>	praeclara sublatus aletur, ne manifestum
<hor. sat. 2.5.47>	caelibis obsequium nudet te, leniter in spem
<hor. sat. 2.5.48>	adrepe officiosus, ut et scribare secundus
<hor. sat. 2.5.49>	heres et, siquis casus puerum egerit Orco,
<hor. sat. 2.5.50>	in vacuom venias: perraro haec alea fallit.               
<hor. sat. 2.5.51>	qui testamentum tradet tibi cumque legendum,
<hor. sat. 2.5.52>	abnuere et tabulas a te removere memento,
<hor. sat. 2.5.53>	sic tamen, ut limis rapias, quid prima secundo
<hor. sat. 2.5.54>	cera velit versu; solus multisne coheres,
<hor. sat. 2.5.55>	veloci percurre oculo. plerumque recoctus               
<hor. sat. 2.5.56>	scriba ex quinqueviro corvum deludet hiantem
<hor. sat. 2.5.57>	captatorque dabit risus Nasica Corano.'
<hor. sat. 2.5.58>	'num furis? an prudens ludis me obscura canendo?'
<hor. sat. 2.5.59>	'o Laertiade, quidquid dicam, aut erit aut non:
<hor. sat. 2.5.60>	divinare etenim magnus mihi donat Apollo.'               
<hor. sat. 2.5.61>	'quid tamen ista velit sibi fabula, si licet, ede.'
<hor. sat. 2.5.62>	'tempore quo iuvenis Parthis horrendus, ab alto
<hor. sat. 2.5.63>	demissum genus Aenea, tellure marique
<hor. sat. 2.5.64>	magnus erit, forti nubet procera Corano
<hor. sat. 2.5.65>	filia Nasicae, metuentis reddere soldum.               
<hor. sat. 2.5.66>	tum gener hoc faciet: tabulas socero dabit atque
<hor. sat. 2.5.67>	ut legat orabit; multum Nasica negatas
<hor. sat. 2.5.68>	accipiet tandem et tacitus leget invenietque
<hor. sat. 2.5.69>	nil sibi legatum praeter plorare suisque.
<hor. sat. 2.5.70>	illud ad haec iubeo: mulier si forte dolosa               
<hor. sat. 2.5.71>	libertusve senem delirum temperet, illis
<hor. sat. 2.5.72>	accedas socius: laudes, lauderis ut absens.
<hor. sat. 2.5.73>	adiuvat hoc quoque, sed vincit longe prius ipsum
<hor. sat. 2.5.74>	expugnare caput. scribet mala carmina vecors:
<hor. sat. 2.5.75>	laudato. scortator erit: cave te roget; ultro               
<hor. sat. 2.5.76>	Penelopam facilis potiori trade.' 'putasne
<hor. sat. 2.5.77>	perduci poterit tam frugi tamque pudica,
<hor. sat. 2.5.78>	quam nequiere proci recto depellere cursu?'
<hor. sat. 2.5.79>	'venit enim magnum donandi parca iuventus
<hor. sat. 2.5.80>	nec tantum veneris quantum studiosa culinae.               
<hor. sat. 2.5.81>	sic tibi Penelope frugi est; quae si semel uno
<hor. sat. 2.5.82>	de sene gustarit tecum partita lucellum,
<hor. sat. 2.5.83>	ut canis a corio numquam absterrebitur uncto.
<hor. sat. 2.5.84>	me sene quod dicam factum est. anus inproba Thebis
<hor. sat. 2.5.85>	ex testamento sic est elata: cadaver               
<hor. sat. 2.5.86>	unctum oleo largo nudis umeris tulit heres,
<hor. sat. 2.5.87>	scilicet elabi si posset mortua; credo,
<hor. sat. 2.5.88>	quod nimium institerat viventi. cautus adito
<hor. sat. 2.5.89>	neu desis operae neve immoderatus abundes.
<hor. sat. 2.5.90>	difficilem et morosum offendet garrulus: ultra                
<hor. sat. 2.5.91>	'non' 'etiam' sileas; Davus sis comicus atque
<hor. sat. 2.5.92>	stes capite obstipo, multum similis metuenti.
<hor. sat. 2.5.93>	obsequio grassare; mone, si increbruit aura,
<hor. sat. 2.5.94>	cautus uti velet carum caput; extrahe turba
<hor. sat. 2.5.95>	oppositis umeris; aurem substringe loquaci.               
<hor. sat. 2.5.96>	inportunus amat laudari: donec 'ohe iam'
<hor. sat. 2.5.97>	ad caelum manibus sublatis dixerit, urge:
<hor. sat. 2.5.98>	crescentem tumidis infla sermonibus utrem.
<hor. sat. 2.5.99>	cum te servitio longo curaque levarit,
<hor. sat. 2.5.100>	et certum vigilans "quartae sit partis Ulixes"               
<hor. sat. 2.5.101>	audieris "heres": "ergo nunc Dama sodalis
<hor. sat. 2.5.102>	nusquam est? unde mihi tam fortem tamque fidelem?"
<hor. sat. 2.5.103>	sparge subinde et, si paulum potes inlacrimare, est
<hor. sat. 2.5.104>	gaudia prodentem voltum celare. sepulcrum
<hor. sat. 2.5.105>	permissum arbitrio sine sordibus exstrue: funus               
<hor. sat. 2.5.106>	egregie factum laudet vicinia. siquis
<hor. sat. 2.5.107>	forte coheredum senior male tussiet, huic tu
<hor. sat. 2.5.108>	dic, ex parte tua seu fundi sive domus sit
<hor. sat. 2.5.109>	emptor, gaudentem nummo te addicere. sed me
<hor. sat. 2.5.110>	imperiosa trahit Proserpina: vive valeque.'

<hor. sat. 2.6.1>	 Hoc erat in votis: modus agri non ita magnus,
<hor. sat. 2.6.2>	hortus ubi et tecto vicinus iugis aquae fons
<hor. sat. 2.6.3>	et paulum silvae super his foret. auctius atque
<hor. sat. 2.6.4>	di melius fecere. bene est. nil amplius oro,
<hor. sat. 2.6.5>	Maia nate, nisi ut propria haec mihi munera faxis.                
<hor. sat. 2.6.6>	si neque maiorem feci ratione mala rem
<hor. sat. 2.6.7>	nec sum facturus vitio culpave minorem,
<hor. sat. 2.6.8>	si veneror stultus nihil horum 'o si angulus ille
<hor. sat. 2.6.9>	proximus accedat, qui nunc denormat agellum!'
<hor. sat. 2.6.10>	'o si urnam argenti fors quae mihi monstret, ut illi,               
<hor. sat. 2.6.11>	thesauro invento qui mercennarius agrum
<hor. sat. 2.6.12>	illum ipsum mercatus aravit, dives amico
<hor. sat. 2.6.13>	Hercule!', si quod adest gratum iuvat, hac prece te oro:
<hor. sat. 2.6.14>	pingue pecus domino facias et cetera praeter
<hor. sat. 2.6.15>	ingenium, utque soles, custos mihi maximus adsis.               
<hor. sat. 2.6.16>	ergo ubi me in montes et in arcem ex urbe removi,
<hor. sat. 2.6.17>	quid prius inlustrem saturis musaque pedestri?
<hor. sat. 2.6.18>	nec mala me ambitio perdit nec plumbeus auster
<hor. sat. 2.6.19>	autumnusque gravis, Libitinae quaestus acerbae.
<hor. sat. 2.6.20>	Matutine pater, seu Iane libentius audis,               
<hor. sat. 2.6.21>	unde homines operum primos vitaeque labores
<hor. sat. 2.6.22>	instituuntsic dis placitum, tu carminis esto
<hor. sat. 2.6.23>	principium. Romae sponsorem me rapis: 'eia,
<hor. sat. 2.6.24>	ne prior officio quisquam respondeat, urge.'
<hor. sat. 2.6.25>	sive aquilo radit terras seu bruma nivalem               
<hor. sat. 2.6.26>	interiore diem gyro trahit, ire necesse est.
<hor. sat. 2.6.27>	postmodo quod mi obsit clare certumque locuto
<hor. sat. 2.6.28>	luctandum in turba et facienda iniuria tardis.
<hor. sat. 2.6.29>	'quid tibi vis, insane?' et 'quam rem agis?' inprobus urget
<hor. sat. 2.6.30>	iratis precibus, 'tu pulses omne quod obstat,               
<hor. sat. 2.6.31>	ad Maecenatem memori si mente recurras.'
<hor. sat. 2.6.32>	hoc iuvat et melli est, non mentiar. at simul atras
<hor. sat. 2.6.33>	ventum est Esquilias, aliena negotia centum
<hor. sat. 2.6.34>	per caput et circa saliunt latus. 'ante secundam
<hor. sat. 2.6.35>	Roscius orabat sibi adesses ad Puteal cras.'               
<hor. sat. 2.6.36>	'de re communi scribae magna atque nova te
<hor. sat. 2.6.37>	orabant hodie meminisses, Quinte, reverti.'
<hor. sat. 2.6.38>	'inprimat his cura Maecenas signa tabellis.'
<hor. sat. 2.6.39>	dixeris: 'experiar': 'si vis, potes,' addit et instat.
<hor. sat. 2.6.40>	septimus octavo propior iam fugerit annus,               
<hor. sat. 2.6.41>	ex quo Maecenas me coepit habere suorum
<hor. sat. 2.6.42>	in numero, dumtaxat ad hoc, quem tollere raeda
<hor. sat. 2.6.43>	vellet iter faciens et cui concredere nugas
<hor. sat. 2.6.44>	hoc genus: 'hora quota est?' 'Thraex est Gallina Syro par?'
<hor. sat. 2.6.45>	'matutina parum cautos iam frigora mordent',               
<hor. sat. 2.6.46>	et quae rimosa bene deponuntur in aure.
<hor. sat. 2.6.47>	per totum hoc tempus subiectior in diem et horam
<hor. sat. 2.6.48>	invidiae noster. ludos spectaverat, una
<hor. sat. 2.6.49>	luserat in campo: 'fortunae filius' omnes.
<hor. sat. 2.6.50>	frigidus a rostris manat per compita rumor:               
<hor. sat. 2.6.51>	quicumque obvius est, me consulit: 'o bonenam te
<hor. sat. 2.6.52>	scire, deos quoniam propius contingis oportet,
<hor. sat. 2.6.53>	numquid de Dacis audisti?' 'nil equidem.' 'ut tu
<hor. sat. 2.6.54>	semper eris derisor.' 'at omnes di exagitent me,
<hor. sat. 2.6.55>	si quicquam.' 'quid? militibus promissa Triquetra               
<hor. sat. 2.6.56>	praedia Caesar an est Itala tellure daturus?'
<hor. sat. 2.6.57>	iurantem me scire nihil mirantur ut unum
<hor. sat. 2.6.58>	scilicet egregii mortalem altique silenti.
<hor. sat. 2.6.59>	perditur haec inter misero lux non sine votis:
<hor. sat. 2.6.60>	o rus, quando ego te adspiciam quandoque licebit               
<hor. sat. 2.6.61>	nunc veterum libris, nunc somno et inertibus horis
<hor. sat. 2.6.62>	ducere sollicitae iucunda oblivia vitae?
<hor. sat. 2.6.63>	o quando faba Pythagorae cognata simulque
<hor. sat. 2.6.64>	uncta satis pingui ponentur holuscula lardo?
<hor. sat. 2.6.65>	o noctes cenaeque deum, quibus ipse meique               
<hor. sat. 2.6.66>	ante Larem proprium vescor vernasque procacis
<hor. sat. 2.6.67>	pasco libatis dapibus. prout cuique libido est,
<hor. sat. 2.6.68>	siccat inaequalis calices conviva solutus
<hor. sat. 2.6.69>	legibus insanis, seu quis capit acria fortis
<hor. sat. 2.6.70>	pocula seu modicis uvescit laetius. ergo               
<hor. sat. 2.6.71>	sermo oritur, non de villis domibusve alienis,
<hor. sat. 2.6.72>	nec male necne Lepos saltet; sed, quod magis ad nos
<hor. sat. 2.6.73>	pertinet et nescire malum est, agitamus, utrumne
<hor. sat. 2.6.74>	divitiis homines an sint virtute beati,
<hor. sat. 2.6.75>	quidve ad amicitias, usus rectumne, trahat nos               
<hor. sat. 2.6.76>	et quae sit natura boni summumque quid eius.
<hor. sat. 2.6.77>	Cervius haec inter vicinus garrit anilis
<hor. sat. 2.6.78>	ex re fabellas. siquis nam laudat Arelli
<hor. sat. 2.6.79>	sollicitas ignarus opes, sic incipit: 'olim
<hor. sat. 2.6.80>	rusticus urbanum murem mus paupere fertur               
<hor. sat. 2.6.81>	accepisse cavo, veterem vetus hospes amicum,
<hor. sat. 2.6.82>	asper et attentus quaesitis, ut tamen artum
<hor. sat. 2.6.83>	solveret hospitiis animum. quid multa? neque ille
<hor. sat. 2.6.84>	sepositi ciceris nec longae invidit avenae,
<hor. sat. 2.6.85>	aridum et ore ferens acinum semesaque lardi               
<hor. sat. 2.6.86>	frusta dedit, cupiens varia fastidia cena
<hor. sat. 2.6.87>	vincere tangentis male singula dente superbo,
<hor. sat. 2.6.88>	cum pater ipse domus palea porrectus in horna
<hor. sat. 2.6.89>	esset ador loliumque, dapis meliora relinquens.
<hor. sat. 2.6.90>	tandem urbanus ad hunc "quid te iuvat" inquit, "amice,               
<hor. sat. 2.6.91>	praerupti nemoris patientem vivere dorso?
<hor. sat. 2.6.92>	vis tu homines urbemque feris praeponere silvis?
<hor. sat. 2.6.93>	carpe viam, mihi crede, comes, terrestria quando
<hor. sat. 2.6.94>	mortalis animas vivunt sortita neque ulla est
<hor. sat. 2.6.95>	aut magno aut parvo leti fuga: quo, bone, circa,               
<hor. sat. 2.6.96>	dum licet, in rebus iucundis vive beatus,
<hor. sat. 2.6.97>	vive memor, quam sis aevi brevis." haec ubi dicta
<hor. sat. 2.6.98>	agrestem pepulere, domo levis exsilit; inde
<hor. sat. 2.6.99>	ambo propositum peragunt iter, urbis aventes
<hor. sat. 2.6.100>	moenia nocturni subrepere. iamque tenebat               
<hor. sat. 2.6.101>	nox medium caeli spatium, cum ponit uterque
<hor. sat. 2.6.102>	in locuplete domo vestigia, rubro ubi cocco
<hor. sat. 2.6.103>	tincta super lectos canderet vestis eburnos
<hor. sat. 2.6.104>	multaque de magna superessent fercula cena,
<hor. sat. 2.6.105>	quae procul exstructis inerant hesterna canistris.               
<hor. sat. 2.6.106>	ergo ubi purpurea porrectum in veste locavit
<hor. sat. 2.6.107>	agrestem, veluti succinctus cursitat hospes
<hor. sat. 2.6.108>	continuatque dapes nec non verniliter ipsis
<hor. sat. 2.6.109>	fungitur officiis, praelambens omne quod adfert.
<hor. sat. 2.6.110>	ille cubans gaudet mutata sorte bonisque               
<hor. sat. 2.6.111>	rebus agit laetum convivam, cum subito ingens
<hor. sat. 2.6.112>	valvarum strepitus lectis excussit utrumque.
<hor. sat. 2.6.113>	currere per totum pavidi conclave magisque
<hor. sat. 2.6.114>	exanimes trepidare, simul domus alta Molossis
<hor. sat. 2.6.115>	personuit canibus. tum rusticus: "haud mihi vita               
<hor. sat. 2.6.116>	est opus hac" ait et "valeas: me silva cavosque
<hor. sat. 2.6.117>	tutus ab insidiis tenui solabitur ervo."'

<hor. sat. 2.7.1>	 'Iamdudum ausculto et cupiens tibi dicere servos
<hor. sat. 2.7.2>	pauca reformido.' 'Davusne?' 'ita, Davus, amicum
<hor. sat. 2.7.3>	mancipium domino et frugi quod sit satis, hoc est,
<hor. sat. 2.7.4>	ut vitale putes.' 'age libertate Decembri,
<hor. sat. 2.7.5>	quando ita maiores voluerunt, utere: narra.'               
<hor. sat. 2.7.6>	'pars hominum vitiis gaudet constanter et urget
<hor. sat. 2.7.7>	propositum; pars multa natat, modo recta capessens,
<hor. sat. 2.7.8>	interdum pravis obnoxia. saepe notatus
<hor. sat. 2.7.9>	cum tribus anellis, modo laeva Priscus inani
<hor. sat. 2.7.10>	vixit inaequalis, clavum ut mutaret in horas,               
<hor. sat. 2.7.11>	aedibus ex magnis subito se conderet unde
<hor. sat. 2.7.12>	mundior exiret vix libertinus honeste;
<hor. sat. 2.7.13>	iam moechus Romae, iam mallet doctus Athenis
<hor. sat. 2.7.14>	vivere, Vortumnis quotquot sunt natus iniquis.
<hor. sat. 2.7.15>	scurra Volanerius, postquam illi iusta cheragra               
<hor. sat. 2.7.16>	contudit articulos, qui pro se tolleret atque
<hor. sat. 2.7.17>	mitteret in phimum talos, mercede diurna
<hor. sat. 2.7.18>	conductum pavit: quanto constantior isdem
<hor. sat. 2.7.19>	in vitiis, tanto levius miser ac prior illo
<hor. sat. 2.7.20>	qui iam contento, iam laxo fune laborat.'               
<hor. sat. 2.7.21>	'non dices hodie, quorsum haec tam putida tendant,
<hor. sat. 2.7.22>	furcifer?' 'ad te, inquam.' 'quo pacto, pessime?' 'laudas
<hor. sat. 2.7.23>	fortunam et mores antiquae plebis, et idem,
<hor. sat. 2.7.24>	siquis ad illa deus subito te agat, usque recuses,
<hor. sat. 2.7.25>	aut quia non sentis, quod clamas, rectius esse,               
<hor. sat. 2.7.26>	aut quia non firmus rectum defendis et haeres
<hor. sat. 2.7.27>	nequiquam caeno cupiens evellere plantam.
<hor. sat. 2.7.28>	Romae rus optas; absentem rusticus urbem
<hor. sat. 2.7.29>	tollis ad astra levis. si nusquam es forte vocatus
<hor. sat. 2.7.30>	ad cenam, laudas securum holus ac, velut usquam               
<hor. sat. 2.7.31>	vinctus eas, ita te felicem dicis amasque,
<hor. sat. 2.7.32>	quod nusquam tibi sit potandum. iusserit ad se
<hor. sat. 2.7.33>	Maecenas serum sub lumina prima venire
<hor. sat. 2.7.34>	convivam: "nemon oleum fert ocius? ecquis
<hor. sat. 2.7.35>	audit?" cum magno blateras clamore fugisque.               
<hor. sat. 2.7.36>	Mulvius et scurrae, tibi non referenda precati,
<hor. sat. 2.7.37>	discedunt. "etenim fateor me" dixerit ille
<hor. sat. 2.7.38>	"duci ventre levem, nasum nidore supinor,
<hor. sat. 2.7.39>	inbecillus, iners, siquid vis, adde, popino.
<hor. sat. 2.7.40>	tu cum sis quod ego et fortassis nequior, ultro               
<hor. sat. 2.7.41>	insectere velut melior verbisque decoris
<hor. sat. 2.7.42>	obvolvas vitium?" quid, si me stultior ipso
<hor. sat. 2.7.43>	quingentis empto drachmis deprenderis? aufer
<hor. sat. 2.7.44>	me voltu terrere; manum stomachumque teneto,
<hor. sat. 2.7.45>	dum quae Crispini docuit me ianitor edo.               
<hor. sat. 2.7.46>	te coniunx aliena capit, meretricula Davum:
<hor. sat. 2.7.47>	peccat uter nostrum cruce dignius? acris ubi me
<hor. sat. 2.7.48>	natura intendit, sub clara nuda lucerna
<hor. sat. 2.7.49>	quaecumque excepit turgentis verbera caudae
<hor. sat. 2.7.50>	clunibus aut agitavit equum lasciva supinum,                
<hor. sat. 2.7.51>	dimittit neque famosum neque sollicitum, ne
<hor. sat. 2.7.52>	ditior aut formae melioris meiat eodem.
<hor. sat. 2.7.53>	tu cum proiectis insignibus, anulo equestri
<hor. sat. 2.7.54>	Romanoque habitu, prodis ex iudice Dama,
<hor. sat. 2.7.55>	turpis odoratum caput obscurante lacerna,               
<hor. sat. 2.7.56>	non es quod simulas? metuens induceris atque
<hor. sat. 2.7.57>	altercante libidinibus tremis ossa pavore.
<hor. sat. 2.7.58>	quid refert, uri virgis ferroque necari
<hor. sat. 2.7.59>	auctoratus eas, an turpi clausus in arca,
<hor. sat. 2.7.60>	quo te demisit peccati conscia erilis,               
<hor. sat. 2.7.61>	contractum genibus tangas caput? estne marito
<hor. sat. 2.7.62>	matronae peccantis in ambo iusta potestas,
<hor. sat. 2.7.63>	in corruptorem vel iustior? illa tamen se
<hor. sat. 2.7.64>	non habitu mutatve loco peccatve superne,
<hor. sat. 2.7.65>	cum te formidet mulier neque credat amanti.               
<hor. sat. 2.7.66>	ibis sub furcam prudens dominoque furenti
<hor. sat. 2.7.67>	conmittes rem omnem et vitam et cum corpore famam
<hor. sat. 2.7.68>	evasti: credo, metues doctusque cavebis:
<hor. sat. 2.7.69>	quaeres, quando iterum paveas iterumque perire
<hor. sat. 2.7.70>	possis, o totiens servus. quae belua ruptis,               
<hor. sat. 2.7.71>	cum semel effugit, reddit se prava catenis?
<hor. sat. 2.7.72>	"non sum moechus" ais. neque ego hercule fur, ubi vasa
<hor. sat. 2.7.73>	praetereo sapiens argentea. tolle periclum:
<hor. sat. 2.7.74>	iam vaga prosiliet frenis natura remotis.
<hor. sat. 2.7.75>	tune mihi dominus, rerum imperiis hominumque               
<hor. sat. 2.7.76>	tot tantisque minor, quem ter vindicta quaterque
<hor. sat. 2.7.77>	inposita haud umquam misera formidine privet?
<hor. sat. 2.7.78>	adde super, dictis quod non levius valeat; nam,
<hor. sat. 2.7.79>	sive vicarius est, qui servo paret, uti mos
<hor. sat. 2.7.80>	vester ait, seu conservus, tibi quid sum ego? nempe               
<hor. sat. 2.7.81>	tu, mihi qui imperitas, aliis servis miser atque
<hor. sat. 2.7.82>	duceris ut nervis alienis mobile lignum.
<hor. sat. 2.7.83>	quisnam igitur liber? sapiens sibi qui imperiosus,
<hor. sat. 2.7.84>	quem neque pauperies neque mors neque vincula terrent,
<hor. sat. 2.7.85>	responsare cupidinibus, contemnere honores               
<hor. sat. 2.7.86>	fortis, et in se ipso totus, teres atque rotundus,
<hor. sat. 2.7.87>	externi nequid valeat per leve morari,
<hor. sat. 2.7.88>	in quem manca ruit semper fortuna. potesne
<hor. sat. 2.7.89>	ex his ut proprium quid noscere? quinque talenta
<hor. sat. 2.7.90>	poscit te mulier, vexat foribusque repulsum               
<hor. sat. 2.7.91>	perfundit gelida, rursus vocat: eripe turpi
<hor. sat. 2.7.92>	colla iugo liber, "liber sum" dic age. non quis.
<hor. sat. 2.7.93>	urget enim dominus mentem non lenis et acris
<hor. sat. 2.7.94>	subiectat lasso stimulos versatque negantem.
<hor. sat. 2.7.95>	vel cum Pausiaca torpes, insane, tabella,               
<hor. sat. 2.7.96>	qui peccas minus atque ego, cum Fulvi Rutubaeque
<hor. sat. 2.7.97>	aut Pacideiani contento poplite miror
<hor. sat. 2.7.98>	proelia rubrica picta aut carbone, velut si
<hor. sat. 2.7.99>	re vera pugnent, feriant vitentque moventes
<hor. sat. 2.7.100>	arma viri? nequam et cessator Davus; at ipse               
<hor. sat. 2.7.101>	subtilis veterum iudex et callidus audis.
<hor. sat. 2.7.102>	nil ego, si ducor libo fumante: tibi ingens
<hor. sat. 2.7.103>	virtus atque animus cenis responsat opimis?
<hor. sat. 2.7.104>	obsequium ventris mihi perniciosius est cur?
<hor. sat. 2.7.105>	tergo plector enim. qui tu inpunitior illa,               
<hor. sat. 2.7.106>	quae parvo sumi nequeunt, obsonia captas?
<hor. sat. 2.7.107>	nempe inamarescunt epulae sine fine petitae
<hor. sat. 2.7.108>	inlusique pedes vitiosum ferre recusant
<hor. sat. 2.7.109>	corpus. an hic peccat, sub noctem qui puer uvam
<hor. sat. 2.7.110>	furtiva mutat strigili: qui praedia vendit,               
<hor. sat. 2.7.111>	nil servile gulae parens habet? adde, quod idem
<hor. sat. 2.7.112>	non horam tecum esse potes, non otia recte
<hor. sat. 2.7.113>	ponere teque ipsum vitas fugitivus et erro,
<hor. sat. 2.7.114>	iam vino quaerens, iam somno fallere curam,
<hor. sat. 2.7.115>	frustra: nam comes atra premit sequiturque fugacem.'               
<hor. sat. 2.7.116>	'unde mihi lapidem?' 'quorsum est opus?' 'unde sagittas?'
<hor. sat. 2.7.117>	'aut insanit homo aut versus facit.' 'ocius hinc te
<hor. sat. 2.7.118>	ni rapis, accedes opera agro nona Sabino.'

<hor. sat. 2.8.1>	 'Ut Nasidieni iuvit te cena beati?
<hor. sat. 2.8.2>	nam mihi quaerenti convivam dictus here illic
<hor. sat. 2.8.3>	de medio potare die.' 'sic, ut mihi numquam
<hor. sat. 2.8.4>	in vita fuerit melius.' 'da, si grave non est,
<hor. sat. 2.8.5>	quae prima iratum ventrem placaverit esca.'               
<hor. sat. 2.8.6>	'in primis Lucanus aper: leni fuit austro
<hor. sat. 2.8.7>	captus, ut aiebat cenae pater: acria circum
<hor. sat. 2.8.8>	rapula, lactucae, radices, qualia lassum
<hor. sat. 2.8.9>	pervellunt stomachum, siser, allec, faecula Coa.
<hor. sat. 2.8.10>	his ut sublatis puer alte cinctus acernam                
<hor. sat. 2.8.11>	gausape purpureo mensam pertersit et alter
<hor. sat. 2.8.12>	sublegit quodcumque iaceret inutile quodque
<hor. sat. 2.8.13>	posset cenantis offendere, ut Attica virgo
<hor. sat. 2.8.14>	cum sacris Cereris procedit fuscus Hydaspes
<hor. sat. 2.8.15>	Caecuba vina ferens, Alcon Chium maris expers.               
<hor. sat. 2.8.16>	hic erus "Albanum, Maecenas, sive Falernum
<hor. sat. 2.8.17>	te magis adpositis delectat, habemus utrumque."'
<hor. sat. 2.8.18>	'divitias miseras! sed quis cenantibus una,
<hor. sat. 2.8.19>	Fundani, pulcre fuerit tibi, nosse laboro.'
<hor. sat. 2.8.20>	'summus ego et prope me Viscus Thurinus et infra,               
<hor. sat. 2.8.21>	si memini, Varius; cum Servilio Balatrone
<hor. sat. 2.8.22>	Vibidius, quos Maecenas adduxerat umbras.
<hor. sat. 2.8.23>	Nomentanus erat super ipsum, Porcius infra,
<hor. sat. 2.8.24>	ridiculus totas semel absorbere placentas;
<hor. sat. 2.8.25>	Nomentanus ad hoc, qui, siquid forte lateret,               
<hor. sat. 2.8.26>	indice monstraret digito; nam cetera turba,
<hor. sat. 2.8.27>	nos, inquam, cenamus avis, conchylia, piscis,
<hor. sat. 2.8.28>	longe dissimilem noto celantia sucum,
<hor. sat. 2.8.29>	ut vel continuo patuit, cum passeris atque
<hor. sat. 2.8.30>	ingustata mihi porrexerit ilia rhombi.               
<hor. sat. 2.8.31>	post hoc me docuit melimela rubere minorem
<hor. sat. 2.8.32>	ad lunam delecta. quid hoc intersit, ab ipso
<hor. sat. 2.8.33>	audieris melius. tum Vibidius Balatroni
<hor. sat. 2.8.34>	"nos nisi damnose bibimus, moriemur inulti,"
<hor. sat. 2.8.35>	et calices poscit maiores. vertere pallor               
<hor. sat. 2.8.36>	tum parochi faciem nil sic metuentis ut acris
<hor. sat. 2.8.37>	potores, vel quod maledicunt liberius vel
<hor. sat. 2.8.38>	fervida quod subtile exsurdant vina palatum.
<hor. sat. 2.8.39>	invertunt Allifanis vinaria tota
<hor. sat. 2.8.40>	Vibidius Balatroque secutis omnibus: imi                
<hor. sat. 2.8.41>	convivae lecti nihilum nocuere lagoenis.
<hor. sat. 2.8.42>	adfertur squillas inter murena natantis
<hor. sat. 2.8.43>	in patina porrecta. sub hoc erus "haec gravida" inquit
<hor. sat. 2.8.44>	"capta est, deterior post partum carne futura.
<hor. sat. 2.8.45>	his mixtum ius est: oleo, quod prima Venafri               
<hor. sat. 2.8.46>	pressit cella; garo de sucis piscis Hiberi;
<hor. sat. 2.8.47>	vino quinquenni, verum citra mare nato,
<hor. sat. 2.8.48>	dum coquiturcocto Chium sic convenit, ut non
<hor. sat. 2.8.49>	hoc magis ullum aliud; pipere albo, non sine aceto,
<hor. sat. 2.8.50>	quod Methymnaeam vitio mutaverit uvam.               
<hor. sat. 2.8.51>	erucas viridis, inulas ego primus amaras
<hor. sat. 2.8.52>	monstravi incoquere; inlutos Curtillus echinos,
<hor. sat. 2.8.53>	ut melius muria quod testa marina remittat."
<hor. sat. 2.8.54>	interea suspensa gravis aulaea ruinas
<hor. sat. 2.8.55>	in patinam fecere, trahentia pulveris atri               
<hor. sat. 2.8.56>	quantum non Aquilo Campanis excitat agris.
<hor. sat. 2.8.57>	nos maius veriti, postquam nihil esse pericli
<hor. sat. 2.8.58>	sensimus, erigimur; Rufus posito capite, ut si
<hor. sat. 2.8.59>	filius inmaturus obisset, flere. quis esset
<hor. sat. 2.8.60>	finis, ni sapiens sic Nomentanus amicum               
<hor. sat. 2.8.61>	tolleret: "heu, Fortuna, quis est crudelior in nos
<hor. sat. 2.8.62>	te deus? ut semper gaudes inludere rebus
<hor. sat. 2.8.63>	humanis!" Varius mappa conpescere risum
<hor. sat. 2.8.64>	vix poterat. Balatro suspendens omnia naso
<hor. sat. 2.8.65>	"haec est condicio vivendi" aiebat, "eoque               
<hor. sat. 2.8.66>	responsura tuo numquam est par fama labori.
<hor. sat. 2.8.67>	tene, ut ego accipiar laute, torquerier omni
<hor. sat. 2.8.68>	sollicitudine districtum, ne panis adustus,
<hor. sat. 2.8.69>	ne male conditum ius adponatur, ut omnes
<hor. sat. 2.8.70>	praecincti recte pueri comptique ministrent.                
<hor. sat. 2.8.71>	adde hos praeterea casus, aulaea ruant si,
<hor. sat. 2.8.72>	ut modo; si patinam pede lapsus frangat agaso.
<hor. sat. 2.8.73>	sed convivatoris, uti ducis, ingenium res
<hor. sat. 2.8.74>	adversae nudare solent, celare secundae."
<hor. sat. 2.8.75>	Nasidienus ad haec "tibi di, quaecumque preceris,               
<hor. sat. 2.8.76>	commoda dent: ita vir bonus es convivaque comis"
<hor. sat. 2.8.77>	et soleas poscit. tum in lecto quoque videres
<hor. sat. 2.8.78>	stridere secreta divisos aure susurros.'
<hor. sat. 2.8.79>	'nullos his mallem ludos spectasse; sed illa
<hor. sat. 2.8.80>	redde age quae deinceps risisti.' 'Vibidius dum               
<hor. sat. 2.8.81>	quaerit de pueris, num sit quoque fracta lagoena,
<hor. sat. 2.8.82>	quod sibi poscenti non dentur pocula, dumque
<hor. sat. 2.8.83>	ridetur fictis rerum Balatrone secundo,
<hor. sat. 2.8.84>	Nasidiene, redis mutatae frontis, ut arte
<hor. sat. 2.8.85>	emendaturus fortunam; deinde secuti               
<hor. sat. 2.8.86>	mazonomo pueri magno discerpta ferentes
<hor. sat. 2.8.87>	membra gruis sparsi sale multo non sine farre,
<hor. sat. 2.8.88>	pinguibus et ficis pastum iecur anseris albae
<hor. sat. 2.8.89>	et leporum avolsos, ut multo suavius, armos,
<hor. sat. 2.8.90>	quam si cum lumbis quis edit. tum pectore adusto               
<hor. sat. 2.8.91>	vidimus et merulas poni et sine clune palumbis,
<hor. sat. 2.8.92>	suavis res, si non causas narraret earum et
<hor. sat. 2.8.93>	naturas dominus; quem nos sic fugimus ulti,
<hor. sat. 2.8.94>	ut nihil omnino gustaremus, velut illis
<hor. sat. 2.8.95>	Canidia adflasset, peior serpentibus Afris.'