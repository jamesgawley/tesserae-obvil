<stat. theb. 4.1>	Tertius horrentem zephyris laxauerat annum
<stat. theb. 4.2>	Phoebus et angusto cogebat limite uernum
<stat. theb. 4.3>	longius ire diem, cum fracta impulsaque fatis
<stat. theb. 4.4>	consilia et tandem miseri data copia belli.
<stat. theb. 4.5>	prima manu rutilam de uertice Larisaeo
<stat. theb. 4.6>	ostendit Bellona facem dextraque trabalem
<stat. theb. 4.7>	hastam intorsit agens, liquido quae stridula caelo
<stat. theb. 4.8>	fugit et Aoniae celso stetit aggere Dirces.
<stat. theb. 4.9>	mox et castra subit ferroque auroque coruscis
<stat. theb. 4.10>	mixta uiris turmale fremit; dat euntibus enses,
<stat. theb. 4.11>	plaudit equos, uocat ad portas; hortamina fortes
<stat. theb. 4.12>	praeueniunt, timidisque etiam breuis addita uirtus.
<stat. theb. 4.13>	dicta dies aderat. cadit ingens rite Tonanti
<stat. theb. 4.14>	Gradiuoque pecus, nullisque secundus in extis
<stat. theb. 4.15>	pallet et armatis simulat sperare sacerdos.
<stat. theb. 4.16>	iamque suos circum pueri nuptaeque patresque
<stat. theb. 4.17>	funduntur mixti summisque a postibus obstant.
<stat. theb. 4.18>	nec modus est lacrimis: rorant clipeique iubaeque
<stat. theb. 4.19>	triste salutantum, et cunctis dependet ab armis
<stat. theb. 4.20>	suspiranda domus; galeis iuuat oscula clausis
<stat. theb. 4.21>	inserere amplexuque truces deducere conos.
<stat. theb. 4.22>	illi, quis ferrum modo, quis mors ipsa placebat,
<stat. theb. 4.23>	dant gemitus fractaeque labant singultibus irae.
<stat. theb. 4.24>	sic ubi forte uiris longum super aequor ituris,
<stat. theb. 4.25>	cum iam ad uela noti et scisso redit ancora fundo,
<stat. theb. 4.26>	haeret amica manus: certant innectere collo
<stat. theb. 4.27>	bracchia, manantesque oculos hinc oscula turbant,
<stat. theb. 4.28>	hinc magni caligo maris, tandemque relicti
<stat. theb. 4.29>	stant in rupe tamen; fugientia carbasa uisu
<stat. theb. 4.30>	dulce sequi, patriosque dolent crebrescere uentos.
<stat. theb. 4.31>	[stant tamen et nota puppim de rupe salutant.]
<stat. theb. 4.32>	nunc mihi, Fama prior mundique arcana Vetustas,
<stat. theb. 4.33>	cui meminisse ducum uitasque extendere curae,
<stat. theb. 4.34>	pande uiros, tuque, o nemoris regina sonori,
<stat. theb. 4.35>	Calliope, quas ille manus, quae mouerit arma
<stat. theb. 4.36>	Gradiuus, quantas populis solauerit urbes,
<stat. theb. 4.37>	sublata molire lyra: neque enim altior ulli
<stat. theb. 4.38>	mens hausto de fonte uenit. rex tristis et aeger
<stat. theb. 4.39>	pondere curarum propiorque abeuntibus annis
<stat. theb. 4.40>	inter adhortantes uix sponte incedit Adrastus,
<stat. theb. 4.41>	contentus ferro cingi latus; arma manipli
<stat. theb. 4.42>	pone ferunt, uolucres portis auriga sub ipsis
<stat. theb. 4.43>	comit equos, et iam inde iugo luctatur Arion.
<stat. theb. 4.44>	huic armat Larisa uiros, huic celsa Prosymna,
<stat. theb. 4.45>	aptior armentis Midea pecorosaque Phlius,
<stat. theb. 4.46>	quaeque pauet longa spumantem ualle Charadron
<stat. theb. 4.47>	Neris, et ingenti turritae mole Cleonae
<stat. theb. 4.48>	et Lacedaemonium Thyrea lectura cruorem.
<stat. theb. 4.49>	iunguntur memores transmissi ab origine regis,
<stat. theb. 4.50>	qui Drepani scopulos et oliuiferae Sicyonis
<stat. theb. 4.51>	culta serunt, quos pigra uado Langia tacenti
<stat. theb. 4.52>	lambit et anfractu riparum incuruus Elisson.
<stat. theb. 4.53>	saeuus honos fluuio: Stygias lustrare seueris
<stat. theb. 4.54>	Eumenidas perhibetur aquis; huc mergere suetae
<stat. theb. 4.55>	ora et anhelantes poto Phlegethonte cerastas,
<stat. theb. 4.56>	seu Thracum uertere domos, seu tecta Mycenes
<stat. theb. 4.57>	impia Cadmeumue larem; fugit ipse natantes
<stat. theb. 4.58>	amnis, et innumeris liuescunt stagna uenenis.
<stat. theb. 4.59>	it comes Inoas Ephyre solata querelas
<stat. theb. 4.60>	Cenchreaeque manus, uatum qua conscius amnis
<stat. theb. 4.61>	Gorgoneo percussus equo, quaque obiacet alto
<stat. theb. 4.62>	Isthmos et a terris maria inclinata repellit.
<stat. theb. 4.63>	haec manus Adrastum numero ter mille secuti
<stat. theb. 4.64>	exultant; pars gaesa manu, pars robora flammis
<stat. theb. 4.65>	indurata diu (non unus namque maniplis
<stat. theb. 4.66>	mos neque sanguis) habent, teretes pars uertere fundas
<stat. theb. 4.67>	adsueti uacuoque diem praecingere gyro.
<stat. theb. 4.68>	ipse annis sceptrisque subit uenerabilis aeque:
<stat. theb. 4.69>	ut possessa diu taurus meat arduus inter
<stat. theb. 4.70>	pascua iam laxa ceruice et inanibus armis,
<stat. theb. 4.71>	dux tamen: haud illum bello attemptare iuuencis
<stat. theb. 4.72>	sunt animi; nam trunca uident de uulnere multo
<stat. theb. 4.73>	cornua et ingentes plagarum in pectore nodos.
<stat. theb. 4.74>	proxima longaeuo profert Dircaeus Adrasto
<stat. theb. 4.75>	signa gener, cui bella fauent, cui commodat iras
<stat. theb. 4.76>	cuncta cohors: huic et patria de sede uolentes
<stat. theb. 4.77>	aduenere uiri, seu quos mouet exul (et haesit
<stat. theb. 4.78>	tristibus aucta fides), seu quis mutare potentes
<stat. theb. 4.79>	praecipuum, multi, melior quos causa querenti
<stat. theb. 4.80>	conciliat; dederat nec non socer ipse regendas
<stat. theb. 4.81>	Aegion Arenenque, et quas Theseia Troezen
<stat. theb. 4.82>	addit opes, ne rara mouens inglorius iret
<stat. theb. 4.83>	agmina, neu raptos patriae sentiret honores.
<stat. theb. 4.84>	idem habitus, eadem arma uiro, quae debitus hospes
<stat. theb. 4.85>	hiberna sub nocte tulit: Teumesius implet
<stat. theb. 4.86>	terga leo et gemino lucent hastilia ferro,
<stat. theb. 4.87>	aspera uulnifico subter latus ense riget Sphinx.
<stat. theb. 4.88>	iam regnum matrisque sinus fidasque sorores
<stat. theb. 4.89>	spe uotisque tenet, tamen et de turre suprema
<stat. theb. 4.90>	attonitam totoque extantem corpore longe
<stat. theb. 4.91>	respicit Argian; haec mentem oculosque reducit
<stat. theb. 4.92>	coniugis et dulces auertit pectore Thebas.
<stat. theb. 4.93>	ecce inter medios patriae ciet agmina gentis
<stat. theb. 4.94>	fulmineus Tydeus, iam laetus et integer artus,
<stat. theb. 4.95>	ut primae strepuere tubae: ceu lubricus alta
<stat. theb. 4.96>	anguis humo uerni blanda ad spiramina solis
<stat. theb. 4.97>	erigitur liber senio et squalentibus annis
<stat. theb. 4.98>	exutus laetisque minax interuiret herbis:
<stat. theb. 4.99>	a miser, agrestum si quis per gramina hianti
<stat. theb. 4.100>	obuius et primo fraudauerit ora ueneno.
<stat. theb. 4.101>	huic quoque praesentes Aetolis urbibus adfert
<stat. theb. 4.102>	belli fama uiros: sensit scopulosa Pylene
<stat. theb. 4.103>	fletaque cognatis auibus Meleagria Pleuron
<stat. theb. 4.104>	et praeceps Calydon et quae Ioue prouocat Iden
<stat. theb. 4.105>	Olenos Ioniis et fluctibus hospita portu
<stat. theb. 4.106>	Chalcis et Herculea turpatus gymnade uultus
<stat. theb. 4.107>	amnis; adhuc imis uix truncam attollere frontem
<stat. theb. 4.108>	ausus aquis glaucoque caput summersus in antro
<stat. theb. 4.109>	maeret, anhelantes aegrescunt puluere ripae.
<stat. theb. 4.110>	omnibus aeratae propugnant pectora crates,
<stat. theb. 4.111>	pilaque saeua manu; patrius stat casside Mauors.
<stat. theb. 4.112>	undique magnanimum pubes delecta coronant
<stat. theb. 4.113>	Oeniden, hilarem bello notisque decorum
<stat. theb. 4.114>	uulneribus; non ille minis Polynicis et ira
<stat. theb. 4.115>	inferior, dubiumque adeo cui bella gerantur.
<stat. theb. 4.116>	maior at inde nouis it Doricus ordo sub armis,
<stat. theb. 4.117>	qui ripas, Lyrcee, tuas, tua litora multo
<stat. theb. 4.118>	uomere suspendunt, fluuiorum ductor Achiuum,
<stat. theb. 4.119>	Inache (Persea neque enim uiolentior exit
<stat. theb. 4.120>	amnis humo, cum Taurum aut Pliadas hausit aquosas
<stat. theb. 4.121>	spumeus et genero tumuit Ioue), quos celer ambit
<stat. theb. 4.122>	Asterion Dryopumque trahens Erasinus aristas,
<stat. theb. 4.123>	et qui rura domant Epidauria (dexter Iaccho
<stat. theb. 4.124>	collis at Hennaeae Cereri negat); auia Dyme
<stat. theb. 4.125>	mittit opem densasque Pylos Neleia turmas;
<stat. theb. 4.126>	nondum nota pylos iuuenisque aetate secunda
<stat. theb. 4.127>	Nestor, et ire tamen peritura in castra negauit.
<stat. theb. 4.128>	hos agitat pulchraeque docet uirtutis amorem
<stat. theb. 4.129>	arduus Hippomedon; capiti tremit aerea cassis
<stat. theb. 4.130>	ter niueum scandente iuba, latus omne sub armis
<stat. theb. 4.131>	ferrea suta terunt, umeros ac pectora late
<stat. theb. 4.132>	flammeus orbis habet, perfectaque uiuit in auro
<stat. theb. 4.133>	nox Danai: sontes Furiarum lampade nigra
<stat. theb. 4.134>	quinquaginta ardent thalami; pater ipse cruentis
<stat. theb. 4.135>	in foribus laudatque nefas atque inspicit enses.
<stat. theb. 4.136>	illum Palladia sonipes Nemeaeus ab arce
<stat. theb. 4.137>	deuehit arma pauens umbraque inmane uolanti
<stat. theb. 4.138>	implet agros longoque attollit puluere campum.
<stat. theb. 4.139>	non aliter siluas umeris et utroque refringens
<stat. theb. 4.140>	pectore montano duplex Hylaeus ab antro
<stat. theb. 4.141>	praecipitat: pauet Ossa uias, pecudesque feraeque
<stat. theb. 4.142>	procubuere metu; non ipsis fratribus horror
<stat. theb. 4.143>	afuit, ingenti donec Peneia saltu
<stat. theb. 4.144>	stagna subit magnumque obiectus detinet amnem.
<stat. theb. 4.145>	quis numerum ferri gentesque et robora dictu
<stat. theb. 4.146>	aequarit mortale sonans? suus excit in arma
<stat. theb. 4.147>	antiquam Tiryntha deus; non fortibus illa
<stat. theb. 4.148>	infecunda uiris famaue inmanis alumni
<stat. theb. 4.149>	degenerat, sed lapsa situ fortuna, neque addunt
<stat. theb. 4.150>	robur opes; rarus uacuis habitator in aruis
<stat. theb. 4.151>	monstrat Cyclopum ductas sudoribus arces.
<stat. theb. 4.152>	dat tamen haec iuuenum tercentum pectora, uulgus
<stat. theb. 4.153>	innumerum bello, quibus haud ammenta nec enses
<stat. theb. 4.154>	triste micant: flauae capiti tergoque leonum
<stat. theb. 4.155>	exuuiae, gentilis honos; et pineus armat
<stat. theb. 4.156>	stipes, inexhaustis artantur tela pharetris.
<stat. theb. 4.157>	Herculeum paeana canunt uastataque monstris
<stat. theb. 4.158>	omnia; frondosa longum deus audit ab Oeta.
<stat. theb. 4.159>	dat Nemea comites, et quas in proelia uires
<stat. theb. 4.160>	sacra Cleonaei cogunt uineta Molorchi.
<stat. theb. 4.161>	gloria nota casae, foribus simulata salignis
<stat. theb. 4.162>	hospitis arma dei, paruoque ostenditur aruo,
<stat. theb. 4.163>	robur ubi et laxos qua reclinauerit arcus
<stat. theb. 4.164>	ilice, qua cubiti sedeant uestigia terra.
<stat. theb. 4.165>	at pedes et toto despectans uertice bellum
<stat. theb. 4.166>	quattuor indomitis Capaneus erepta iuuencis
<stat. theb. 4.167>	terga superque rigens iniectu molis aenae
<stat. theb. 4.168>	uersat onus; squalet triplici ramosa corona
<stat. theb. 4.169>	Hydra recens obitu: pars anguibus aspera uiuis
<stat. theb. 4.170>	argento caelata micat, pars arte reperta
<stat. theb. 4.171>	conditur et fuluo moriens nigrescit in auro;
<stat. theb. 4.172>	circum amnis torpens et ferro caerula Lerna.
<stat. theb. 4.173>	at laterum tractus spatiosaque pectora seruat
<stat. theb. 4.174>	nexilis innumero Chalybum subtemine thorax,
<stat. theb. 4.175>	horrendum, non matris, opus; galeaeque corusca
<stat. theb. 4.176>	prominet arce Gigans; atque uni missilis illi
<stat. theb. 4.177>	cuspide praefixa stat frondibus orba cupressus.
<stat. theb. 4.178>	huic parere dati, quos fertilis Amphigenia
<stat. theb. 4.179>	planaque Messene montosaque nutrit Ithome,
<stat. theb. 4.180>	quos Thryon et summis ingestum montibus Aepy,
<stat. theb. 4.181>	quos Helos et Pteleon, Getico quos flebile uati
<stat. theb. 4.182>	Dorion; hic fretus doctas anteire canendo
<stat. theb. 4.183>	Aonidas mutos Thamyris damnatus in annos
<stat. theb. 4.184>	ore simul citharaque (quis obuia numina temnat?)
<stat. theb. 4.185>	conticuit praeceps, qui non certamina Phoebi
<stat. theb. 4.186>	nosset et inlustres Satyro pendente Celaenas.
<stat. theb. 4.187>	iamque et fatidici mens expugnata fatiscit
<stat. theb. 4.188>	auguris; ille quidem casus et dira uidebat
<stat. theb. 4.189>	signa, sed ipsa manu cunctanti iniecerat arma
<stat. theb. 4.190>	Atropos obrueratque deum, nec coniugis absunt
<stat. theb. 4.191>	insidiae, uetitoque domus iam fulgurat auro.
<stat. theb. 4.192>	hoc aurum uati fata exitiale monebant
<stat. theb. 4.193>	Argolico; scit et ipsa (nefas!), sed perfida coniunx
<stat. theb. 4.194>	dona uiro mutare uelit, spoliisque potentis
<stat. theb. 4.195>	inminet Argiae raptoque excellere cultu.
<stat. theb. 4.196>	illa libens (nam regum animos et pondera belli
<stat. theb. 4.197>	hac nutare uidet, pariter si prouidus heros
<stat. theb. 4.198>	militet) ipsa sacros gremio Polynicis amati
<stat. theb. 4.199>	exuerat cultus haud maesta atque insuper addit:
<stat. theb. 4.200>	'non haec apta mihi nitidis ornatibus' inquit
<stat. theb. 4.201>	'tempora, nec miserae placeant insignia formae
<stat. theb. 4.202>	te sine: sat dubium coetu solante timorem
<stat. theb. 4.203>	fallere et incultos aris aduerrere crines.
<stat. theb. 4.204>	scilicet (infandum!), cum tu claudare minanti
<stat. theb. 4.205>	casside ferratusque sones, ego diuitis aurum
<stat. theb. 4.206>	Harmoniae dotale geram? dabit aptius isto
<stat. theb. 4.207>	fors decus, Argolicasque habitu praestabo maritas,
<stat. theb. 4.208>	cum regis coniunx, cum te mihi sospite templa
<stat. theb. 4.209>	uotiuis implenda choris; nunc induat illa
<stat. theb. 4.210>	quae petit et bellante potest gaudere marito.'
<stat. theb. 4.211>	sic Eriphylaeos aurum fatale penates
<stat. theb. 4.212>	inrupit scelerumque ingentia semina mouit,
<stat. theb. 4.213>	et graue Tisiphone risit gauisa futuris.
<stat. theb. 4.214>	Taenariis hic celsus equis, quam dispare coetu
<stat. theb. 4.215>	Cyllarus ignaro generarat Castore prolem,
<stat. theb. 4.216>	quassat humum; uatem cultu Parnasia monstrant
<stat. theb. 4.217>	uellera: frondenti crinitur cassis oliua,
<stat. theb. 4.218>	albaque puniceas interplicat infula cristas.
<stat. theb. 4.219>	arma simul pressasque iugo moderatur habenas.
<stat. theb. 4.220>	hinc atque inde morae iaculis, et ferrea curru
<stat. theb. 4.221>	silua tremit; procul ipse graui metuendus in hasta
<stat. theb. 4.222>	eminet et clipeo uictum Pythona coruscat.
<stat. theb. 4.223>	huius Apollineae currum comitantur Amyclae,
<stat. theb. 4.224>	quos Pylos et dubiis Malea uitata carinis
<stat. theb. 4.225>	plaudentique habiles Caryae resonare Dianae,
<stat. theb. 4.226>	quos Pharis uolucrumque parens Cythereia Messe,
<stat. theb. 4.227>	Taygetique phalanx et oloriferi Eurotae
<stat. theb. 4.228>	dura manus. deus ipse uiros in puluere crudo
<stat. theb. 4.229>	Arcas alit nudaeque modos uirtutis et iras
<stat. theb. 4.230>	ingenerat; uigor inde animis et mortis honorae
<stat. theb. 4.231>	dulce sacrum. gaudent natorum fata parentes
<stat. theb. 4.232>	hortanturque mori, deflent iamque omnis ephebum
<stat. theb. 4.233>	turba, coronato contenta est funere mater.
<stat. theb. 4.234>	frena tenent duplexque inserto missile nodo,
<stat. theb. 4.235>	exerti ingentes umeros, chlamys horrida pendet,
<stat. theb. 4.236>	et cono Ledaeus apex. non hi tibi solum,
<stat. theb. 4.237>	Amphiarae, merent: auget resupina maniplos
<stat. theb. 4.238>	Elis, depressae populus subit incola Pisae,
<stat. theb. 4.239>	qui te, flaue, natant, terris Alphee Sicanis
<stat. theb. 4.240>	aduena tam longo non umquam infecte profundo.
<stat. theb. 4.241>	curribus innumeris late putria arua lacessunt
<stat. theb. 4.242>	et bellis armenta domant: ea gloria genti
<stat. theb. 4.243>	infando de more et fractis durat ab usque
<stat. theb. 4.244>	axibus Oenomai; strident spumantia morsu
<stat. theb. 4.245>	uincula, et effossas niueus rigat imber harenas.
<stat. theb. 4.246>	tu quoque Parrhasias ignara matre cateruas
<stat. theb. 4.247>	(a rudis annorum, tantum noua gloria suadet!),
<stat. theb. 4.248>	Parthenopaee, rapis; saltus tunc forte remotos
<stat. theb. 4.249>	torua parens (neque enim haec iuueni foret ire potestas)
<stat. theb. 4.250>	pacabat cornu gelidique auersa Lycaei.
<stat. theb. 4.251>	pulchrior haud ulli triste ad discrimen ituro
<stat. theb. 4.252>	uultus et egregiae tanta indulgentia formae;
<stat. theb. 4.253>	nec desunt animi, ueniat modo fortior aetas.
<stat. theb. 4.254>	quas non ille duces nemorum fluuiisque dicata
<stat. theb. 4.255>	numina, quas magno non abstulit igne Napaeas?
<stat. theb. 4.256>	ipsam, Maenalia puerum cum uidit in umbra,
<stat. theb. 4.257>	Dianam, tenero signantem gramina passu,
<stat. theb. 4.258>	ignouisse ferunt comiti, Dictaeaque tela
<stat. theb. 4.259>	ipsam et Amyclaeas umeris aptasse pharetras.
<stat. theb. 4.260>	prosilit audaci Martis percussus amore,
<stat. theb. 4.261>	arma, tubas audire calens et puluere belli
<stat. theb. 4.262>	flauentem sordere comam captoque referri
<stat. theb. 4.263>	hostis equo: taedet nemorum, titulumque nocentem
<stat. theb. 4.264>	sanguinis humani pudor est nescire sagittas.
<stat. theb. 4.265>	igneus ante omnes auro micat, igneus ostro,
<stat. theb. 4.266>	undantemque sinum nodis inrugat Hiberis,
<stat. theb. 4.267>	imbelli parma pictus Calydonia matris
<stat. theb. 4.268>	proelia; trux laeua sonat arcus, et aspera plumis
<stat. theb. 4.269>	terga Cydonea gorytos harundine pulsat
<stat. theb. 4.270>	electro pallens et iaspide clarus Eoa.
<stat. theb. 4.271>	cornipedem trepidos suetum praeuertere ceruos,
<stat. theb. 4.272>	uelatum geminae deiectu lyncis et arma
<stat. theb. 4.273>	mirantem grauioris heri, sublimis agebat,
<stat. theb. 4.274>	dulce rubens uiridique genas spectabilis aeuo.
<stat. theb. 4.275>	Arcades huic ueteres astris lunaque priores
<stat. theb. 4.276>	agmina fida datis, nemorum quos stirpe rigenti
<stat. theb. 4.277>	fama satos, cum prima pedum uestigia tellus
<stat. theb. 4.278>	admirata tulit; nondum arua domusque nec urbes,
<stat. theb. 4.279>	conubiisue modus; quercus laurique ferebant
<stat. theb. 4.280>	cruda puerperia, ac populos umbrosa creauit
<stat. theb. 4.281>	fraxinus, et feta uiridis puer excidit orno.
<stat. theb. 4.282>	hi lucis stupuisse uices noctisque feruntur
<stat. theb. 4.283>	nubila et occiduum longe Titana secuti
<stat. theb. 4.284>	desperasse diem. rarescunt alta colonis
<stat. theb. 4.285>	Maenala, Parthenium fugitur nemus, agmina bello
<stat. theb. 4.286>	Rhipeque et Stratie uentosaque donat Enispe.
<stat. theb. 4.287>	non Tegea, non ipsa deo uacat alite felix
<stat. theb. 4.288>	Cyllene templumque Aleae nemorale Mineruae
<stat. theb. 4.289>	et rapidus Clitor et qui tibi, Pythie, Ladon
<stat. theb. 4.290>	paene socer candensque iugis Lampia niuosis
<stat. theb. 4.291>	et Pheneos nigro Styga mittere credita Diti.
<stat. theb. 4.292>	uenit et Idaeis ululatibus aemulus Azan
<stat. theb. 4.293>	Parrhasiique duces, et quae risistis, Amores,
<stat. theb. 4.294>	grata pharetrato Nonacria rura Tonanti,
<stat. theb. 4.295>	diues et Orchomenos pecorum et Cynosura ferarum
<stat. theb. 4.296>	Aepytios idem ardor agros Psophidaque celsam
<stat. theb. 4.297>	uastat et Herculeo uulgatos robore montes,
<stat. theb. 4.298>	monstriferumque Erymanthon et aerisonum Stymphalon.
<stat. theb. 4.299>	Arcades hi, gens una uiris, sed dissona cultu
<stat. theb. 4.300>	scinditur: hi Paphias myrtos a stirpe recuruant
<stat. theb. 4.301>	et pastorali meditantur proelia trunco,
<stat. theb. 4.302>	his arcus, his tela sudes, his cassida crines
<stat. theb. 4.303>	integit, Arcadii morem tenet ille galeri,
<stat. theb. 4.304>	ille Lycaoniae rictu caput asperat ursae.
<stat. theb. 4.305>	hos belli coetus iurataque pectora Marti
<stat. theb. 4.306>	milite uicinae nullo iuuere Mycenae;
<stat. theb. 4.307>	funereae tunc namque dapes mediique recursus
<stat. theb. 4.308>	solis, et hic alii miscebant proelia fratres.
<stat. theb. 4.309>	iamque Atalantaeas implerat nuntius aures
<stat. theb. 4.310>	ire ducem bello totamque impellere natum
<stat. theb. 4.311>	Arcadiam: tremuere gradus, elapsaque iuxta
<stat. theb. 4.312>	tela; fugit siluas pernicior alite uento
<stat. theb. 4.313>	saxa per et plenis obstantia flumina ripis,
<stat. theb. 4.314>	qualis erat, correpta sinus et uertice flauum
<stat. theb. 4.315>	crinem sparsa Noto; raptis uelut aspera natis
<stat. theb. 4.316>	praedatoris equi sequitur uestigia tigris.
<stat. theb. 4.317>	ut stetit aduersisque impegit pectora frenis
<stat. theb. 4.318>	(ille ad humum pallens): 'unde haec furibunda cupido,
<stat. theb. 4.319>	nate, tibi? teneroque unde improba pectore uirtus?
<stat. theb. 4.320>	tu bellis aptare uiros, tu pondera ferre
<stat. theb. 4.321>	Martis et ensiferas inter potes ire cateruas?
<stat. theb. 4.322>	quamquam utinam quires! nuper te pallida uidi,
<stat. theb. 4.323>	dum premis obnixo uenabula comminus apro,
<stat. theb. 4.324>	poplite succiduo resupinum ac paene ruentem;
<stat. theb. 4.325>	et ni curuato torsissem spicula cornu,
<stat. theb. 4.326>	nunc ubi bella tibi? nil te mea tela iuuabunt
<stat. theb. 4.327>	nec teretes arcus maculis nec discolor atris
<stat. theb. 4.328>	hic, cui fidis, equus; magnis conatibus instas,
<stat. theb. 4.329>	uix Dryadum thalamis Erymanthiadumque furori
<stat. theb. 4.330>	Nympharum mature puer. sunt omina uera:
<stat. theb. 4.331>	mirabar cur templa mihi tremuisse Dianae
<stat. theb. 4.332>	nuper et inferior uultu dea uisa, sacrisque
<stat. theb. 4.333>	exuuiae cecidere tholis; hoc segnior arcus
<stat. theb. 4.334>	difficilesque manus et nullo in uulnere certae.
<stat. theb. 4.335>	expecta dum maior honos, dum firmius aeuum,
<stat. theb. 4.336>	dum roseis uenit umbra genis uultusque recedunt
<stat. theb. 4.337>	ore mei; tunc bella tibi ferrumque, quod ardes,
<stat. theb. 4.338>	ipsa dabo et nullo matris reuocabere fletu.
<stat. theb. 4.339>	nunc refer arma domum! uos autem hunc ire sinetis,
<stat. theb. 4.340>	Arcades, o saxis nimirum et robore nati?'
<stat. theb. 4.341>	plura cupit; fusi circum natusque ducesque
<stat. theb. 4.342>	solantur minuuntque metus, et iam horrida clangunt
<stat. theb. 4.343>	signa tubae. nequit illa pio dimittere natum
<stat. theb. 4.344>	complexu multumque duci commendat Adrasto.
<stat. theb. 4.345>	at parte ex alia Cadmi Mauortia plebes,
<stat. theb. 4.346>	maesta ducis furiis nec molli territa fama,
<stat. theb. 4.347>	quando his uulgatum descendere uiribus Argos,
<stat. theb. 4.348>	tardius illa quidem regis causaeque pudore,
<stat. theb. 4.349>	uerum bella mouet. nulli destringere ferrum
<stat. theb. 4.350>	impetus aut umeros clipeo clausisse paterno
<stat. theb. 4.351>	dulce nec alipedum iuga comere, qualia belli
<stat. theb. 4.352>	gaudia; deiecti trepidas sine mente, sine ira
<stat. theb. 4.353>	promisere manus; hic aegra in sorte parentem
<stat. theb. 4.354>	unanimum, hic dulces primaeuae coniugis annos
<stat. theb. 4.355>	ingemit et gremio miseros adcrescere natos.
<stat. theb. 4.356>	bellator nulli caluit deus; ipsa uetusto
<stat. theb. 4.357>	moenia lapsa situ magnaeque Amphionis arces
<stat. theb. 4.358>	iam fessum senio nudant latus, et fide sacra
<stat. theb. 4.359>	aequatos caelo surdum atque ignobile muros
<stat. theb. 4.360>	firmat opus. tamen et Boeotis urbibus ultrix
<stat. theb. 4.361>	adspirat ferri rabies, nec regis iniqui
<stat. theb. 4.362>	subsidio quantum socia pro gente mouentur.
<stat. theb. 4.363>	ille uelut pecoris lupus expugnator opimi,
<stat. theb. 4.364>	pectora tabenti sanie grauis hirtaque saetis
<stat. theb. 4.365>	ora cruentata deformis hiantia lana,
<stat. theb. 4.366>	decedit stabulis huc illuc turbida uersans
<stat. theb. 4.367>	lumina, si duri comperta clade sequantur
<stat. theb. 4.368>	pastores, magnique fugit non inscius ausi.
<stat. theb. 4.369>	accumulat crebros turbatrix Fama pauores:
<stat. theb. 4.370>	hic iam dispersos errare Asopide ripa
<stat. theb. 4.371>	Lernaeos equites, hic te, bacchate Cithaeron,
<stat. theb. 4.372>	ille rapi Teumeson ait noctisque per umbras
<stat. theb. 4.373>	nuntiat excubiis uigiles arsisse Plataeas.
<stat. theb. 4.374>	nam Tyrios sudare lares et sanguine Dircen
<stat. theb. 4.375>	inriguam fetusque nouos iterumque locutam
<stat. theb. 4.376>	Sphinga petris, cui non et scire licentia passim
<stat. theb. 4.377>	et uidisse fuit? nouus his super anxia turbat
<stat. theb. 4.378>	corda metus: sparsis subito correpta canistris
<stat. theb. 4.379>	siluestris regina chori decurrit in aequum
<stat. theb. 4.380>	uertice ab Ogygio trifidamque huc tristis et illuc
<stat. theb. 4.381>	lumine sanguineo pinum disiectat et ardens
<stat. theb. 4.382>	erectam attonitis implet clamoribus urbem:
<stat. theb. 4.383>	'omnipotens Nysaee pater, cui gentis auitae
<stat. theb. 4.384>	pridem lapsus amor, tu nunc horrente sub Arcto
<stat. theb. 4.385>	bellica ferrato rapidus quatis Ismara thyrso
<stat. theb. 4.386>	pampineumque iubes nemus inreptare Lycurgo,
<stat. theb. 4.387>	aut tumidum Gangen aut claustra nouissima Rubrae
<stat. theb. 4.388>	Tethyos Eoasque domos flagrante triumpho
<stat. theb. 4.389>	perfuris, aut Hermi de fontibus aureus exis:
<stat. theb. 4.390>	at tua progenies, positis gentilibus armis
<stat. theb. 4.391>	quae tibi festa litant, bellum lacrimasque metumque
<stat. theb. 4.392>	cognatumque nefas, iniusti munera regni,
<stat. theb. 4.393>	pendimus. aeternis potius me, Bacche, pruinis
<stat. theb. 4.394>	trans et Amazoniis ululatum Caucason armis
<stat. theb. 4.395>	siste ferens, quam monstra ducum stirpemque profanam
<stat. theb. 4.396>	eloquar. en urgues (alium tibi, Bacche, furorem
<stat. theb. 4.397>	iuraui): similes uideo concurrere tauros;
<stat. theb. 4.398>	idem ambobus honos unusque ab origine sanguis;
<stat. theb. 4.399>	ardua conlatis obnixi cornua miscent
<stat. theb. 4.400>	frontibus alternaque truces moriuntur in ira. 
<stat. theb. 4.401>	tu peior, tu cede, nocens qui solus auita
<stat. theb. 4.402>	gramina communemque petis defendere montem.
<stat. theb. 4.403>	a miseri morum! bellastis sanguine tanto
<stat. theb. 4.404>	et saltum dux alter habet.' sic fata gelatis
<stat. theb. 4.405>	uultibus et Baccho iam demigrante quieuit.
<stat. theb. 4.406>	at trepidus monstro et uariis terroribus impar
<stat. theb. 4.407>	longaeui rex uatis opem tenebrasque sagaces
<stat. theb. 4.408>	Tiresiae, qui mos incerta pauentibus, aeger
<stat. theb. 4.409>	consulit. ille deos non larga caede iuuencum,
<stat. theb. 4.410>	non alacri penna aut uerum salientibus extis,
<stat. theb. 4.411>	nec tripode implicito numerisque sequentibus astra,
<stat. theb. 4.412>	turea nec supra uolitante altaria fumo
<stat. theb. 4.413>	tam penitus, durae quam Mortis limite manes
<stat. theb. 4.414>	elicitos, patuisse refert; Lethaeaque sacra
<stat. theb. 4.415>	et mersum Ismeni subter confinia ponto
<stat. theb. 4.416>	miscentis parat ante ducem, circumque bidentum
<stat. theb. 4.417>	uisceribus laceris et odori sulphuris aura
<stat. theb. 4.418>	graminibusque nouis et longo murmure purgat.
<stat. theb. 4.419>	silua capax aeui ualidaque incurua senecta,
<stat. theb. 4.420>	aeternum intonsae frondis, stat peruia nullis
<stat. theb. 4.421>	solibus; haud illam brumae minuere, Notusue
<stat. theb. 4.422>	ius habet aut Getica Boreas impactus ab Vrsa.
<stat. theb. 4.423>	subter operta quies, uacuusque silentia seruat
<stat. theb. 4.424>	horror et exclusae pallet male lucis imago.
<stat. theb. 4.425>	nec caret umbra deo: nemori Latonia cultrix
<stat. theb. 4.426>	additur; hanc piceae cedrique et robore in omni
<stat. theb. 4.427>	effictam sanctis occultat silua tenebris.
<stat. theb. 4.428>	huius inaspectae luco stridere sagittae
<stat. theb. 4.429>	nocturnique canum gemitus, ubi limina patrui
<stat. theb. 4.430>	effugit inque nouae melior redit ora Dianae;
<stat. theb. 4.431>	aut ubi fessa iugis, dulcesque altissima somnos
<stat. theb. 4.432>	lux mouet, hic late iaculis circum undique fixis
<stat. theb. 4.433>	effusam pharetra ceruicem excepta quiescit.
<stat. theb. 4.434>	extra inmane patent, tellus Mauortia, campi;
<stat. theb. 4.435>	fetus ager Cadmo, durus qui uomere primo
<stat. theb. 4.436>	post consanguineas acies sulcosque nocentes
<stat. theb. 4.437>	ausus humum uersare et putria sanguine prata
<stat. theb. 4.438>	eruit; ingentes infelix terra tumultus
<stat. theb. 4.439>	lucis adhuc medio solaque in nocte per umbras
<stat. theb. 4.440>	expirat, nigri cum uana in proelia surgunt
<stat. theb. 4.441>	terrigenae; fugit incepto tremibundus ab aruo
<stat. theb. 4.442>	agricola insanique domum rediere iuuenci.
<stat. theb. 4.443>	hic senior uates (Stygiis accommoda quippe
<stat. theb. 4.444>	terra sacris, uiuoque placent sola pinguia tabo)
<stat. theb. 4.445>	uelleris obscuri pecudes armentaque sisti
<stat. theb. 4.446>	atra monet; quaecumque gregum pulcherrima ceruix
<stat. theb. 4.447>	ducitur; ingemuit Dirce maestusque Cithaeron,
<stat. theb. 4.448>	et noua clamosae stupuere silentia ualles.
<stat. theb. 4.449>	tum fera caeruleis intexit cornua sertis
<stat. theb. 4.450>	ipse manu tractans, notaeque in limite siluae
<stat. theb. 4.451>	principio largos nouies tellure cauata
<stat. theb. 4.452>	inclinat Bacchi latices et munera uerni
<stat. theb. 4.453>	lactis et Actaeos imbres suadumque cruorem
<stat. theb. 4.454>	manibus; aggeritur quantum bibit arida tellus.
<stat. theb. 4.455>	trunca dehinc nemora aduoluunt, maestusque sacerdos 
<stat. theb. 4.456>	tres Hecatae totidemque satis Acheronte nefasto
<stat. theb. 4.457>	uirginibus iubet esse focos; tibi, rector Auerni,
<stat. theb. 4.458>	quamquam infossus humo superat tamen agger in auras
<stat. theb. 4.459>	pineus; hunc iuxta cumulo minor ara profundae
<stat. theb. 4.460>	erigitur Cereri; frontes atque omne cupressus
<stat. theb. 4.461>	intexit plorata latus. iamque ardua ferro
<stat. theb. 4.462>	signati capita et frugum libamine puro
<stat. theb. 4.463>	in uulnus cecidere greges; tunc innuba Manto
<stat. theb. 4.464>	exceptum pateris praelibat sanguen, et omnes
<stat. theb. 4.465>	ter circum acta pyras sancti de more parentis
<stat. theb. 4.466>	semineces fibras et adhuc spirantia reddit
<stat. theb. 4.467>	uiscera, nec rapidas cunctatur frondibus atris
<stat. theb. 4.468>	subiectare faces. atque ipse sonantia flammis
<stat. theb. 4.469>	uirgulta et tristes crepuisse ut sensit aceruos
<stat. theb. 4.470>	Tiresias (illi nam plurimus ardor anhelat
<stat. theb. 4.471>	ante genas impletque cauos uapor igneus orbes)
<stat. theb. 4.472>	exclamat (tremuere rogi et uox terruit ignem):
<stat. theb. 4.473>	'Tartareae sedes et formidabile regnum
<stat. theb. 4.474>	Mortis inexpletae, tuque, o saeuissime fratrum,
<stat. theb. 4.475>	cui seruire dati manes aeternaque sontum
<stat. theb. 4.476>	supplicia atque imi famulatur regia mundi,
<stat. theb. 4.477>	soluite pulsanti loca muta et inane seuerae
<stat. theb. 4.478>	Persephones uulgusque caua sub nocte repostum
<stat. theb. 4.479>	elicite, et plena redeat Styga portitor alno.
<stat. theb. 4.480>	ferte simul gressus, nec simplex manibus esto
<stat. theb. 4.481>	in lucem remeare modus; tu separe coetu
<stat. theb. 4.482>	Elysios, Persei, pios, uirgaque potenti
<stat. theb. 4.483>	nubilus Arcas agat; contra per crimina functis,
<stat. theb. 4.484>	qui plures Erebo pluresque e sanguine Cadmi,
<stat. theb. 4.485>	angue ter excusso et flagranti praeuia taxo,
<stat. theb. 4.486>	Tisiphone, dux pande diem, nec lucis egentes
<stat. theb. 4.487>	Cerberus occursu capitum detorqueat umbras.'
<stat. theb. 4.488>	dixerat, et pariter senior Phoebeaque uirgo
<stat. theb. 4.489>	erexere animos; illi formidine nulla,
<stat. theb. 4.490>	quippe in corde deus, solum timor obruit ingens
<stat. theb. 4.491>	Oedipodioniden, uatisque horrenda canentis
<stat. theb. 4.492>	nunc umeros nunc ille manus et uellera prensat
<stat. theb. 4.493>	anxius inceptisque uelit desistere sacris.
<stat. theb. 4.494>	qualis Gaetulae stabulantem ad confraga siluae
<stat. theb. 4.495>	uenator longo motum clamore leonem
<stat. theb. 4.496>	expectat firmans animum et sudantia nisu
<stat. theb. 4.497>	tela premens; gelat ora pauor gressusque tremescunt,
<stat. theb. 4.498>	quis ueniat quantusque, sed horrida signa frementis
<stat. theb. 4.499>	accipit et caeca metitur murmura cura.
<stat. theb. 4.500>	atque hic Tiresias nondum aduentantibus umbris:
<stat. theb. 4.501>	'testor,' ait, 'diuae, quibus hunc saturauimus ignem
<stat. theb. 4.502>	laeuaque conuulsae dedimus carchesia terrae,
<stat. theb. 4.503>	iam nequeo tolerare moram. cassusne sacerdos
<stat. theb. 4.504>	audior? an, rabido iubeat si Thessala cantu,
<stat. theb. 4.505>	ibitis? et, Scythicis quotiens medicata uenenis
<stat. theb. 4.506>	Colchis aget, trepido pallebunt Tartara motu?
<stat. theb. 4.507>	nostri cura minor, si non attollere bustis
<stat. theb. 4.508>	corpora nec plenas antiquis ossibus urnas
<stat. theb. 4.509>	egerere et mixtos caelique Erebique sub unum
<stat. theb. 4.510>	funestare deos libet aut exanguia ferro
<stat. theb. 4.511>	ora sequi atque aegras functorum carpere fibras?
<stat. theb. 4.512>	ne tenues annos nubemque hanc frontis opacae
<stat. theb. 4.513>	spernite, ne, moneo: et nobis saeuire facultas.
<stat. theb. 4.514>	scimus enim et quidquid dici noscique timetis
<stat. theb. 4.515>	et turbare Hecaten (ni te, Thymbraee, uererer)
<stat. theb. 4.516>	et triplicis mundi summum, quem scire nefastum.
<stat. theb. 4.517>	illum++sed taceo: prohibet tranquilla senectus.
<stat. theb. 4.518>	iamque ego uos++' auide subicit Phoebeia Manto:
<stat. theb. 4.519>	'audiris, genitor, uulgusque exangue propinquat.
<stat. theb. 4.520>	panditur Elysium chaos, et telluris opertae
<stat. theb. 4.521>	dissilit umbra capax, siluaeque et nigra patescunt
<stat. theb. 4.522>	flumina: liuentes Acheron eiectat harenas,
<stat. theb. 4.523>	fumidus atra uadis Phlegethon incendia uoluit,
<stat. theb. 4.524>	et Styx discretis interflua manibus obstat.
<stat. theb. 4.525>	ipsum pallentem solio circumque ministras
<stat. theb. 4.526>	funestorum operum Eumenidas Stygiaeque seueros
<stat. theb. 4.527>	Iunonis thalamos et torua cubilia cerno.
<stat. theb. 4.528>	in speculis Mors atra sedet dominoque silentes
<stat. theb. 4.529>	adnumerat populos; maior superinminet ordo.
<stat. theb. 4.530>	arbiter hos dura uersat Gortynius urna
<stat. theb. 4.531>	uera minis poscens adigitque expromere uitas
<stat. theb. 4.532>	usque retro et tandem poenarum lucra fateri.
<stat. theb. 4.533>	quid tibi monstra Erebi, Scyllas et inane furentes
<stat. theb. 4.534>	Centauros solidoque intorta adamante Gigantum
<stat. theb. 4.535>	uincula et angustam centeni Aegaeonis umbram?'
<stat. theb. 4.536>	'immo,' ait, 'o nostrae regimen uiresque senectae,
<stat. theb. 4.537>	ne uulgata mihi. quis enim remeabile saxum
<stat. theb. 4.538>	fallentesque lacus Tityonque alimenta uolucrum
<stat. theb. 4.539>	et caligantem longis Ixiona gyris
<stat. theb. 4.540>	nesciat? ipse etiam, melior cum sanguis, opertas
<stat. theb. 4.541>	inspexi sedes, Hecate ducente, priusquam
<stat. theb. 4.542>	obruit ora deus totamque in pectora lucem
<stat. theb. 4.543>	detulit. Argolicas magis huc appelle precando
<stat. theb. 4.544>	Thebanasque animas; alias auertere gressus
<stat. theb. 4.545>	lacte quater sparsas maestoque excedere luco,
<stat. theb. 4.546>	nata, iube; tum qui uultus habitusque, quis ardor
<stat. theb. 4.547>	sanguinis adfusi, gens utra superbior adsit,
<stat. theb. 4.548>	dic agedum nostramque mone per singula noctem.'
<stat. theb. 4.549>	iussa facit carmenque serit, quo dissipat umbras,
<stat. theb. 4.550>	quo reciet sparsas; qualis, si crimina demas, 
<stat. theb. 4.551>	Colchis et Aeaeo simulatrix litore Circe.
<stat. theb. 4.552>	tunc his sacrificum dictis adfata parentem:
<stat. theb. 4.553>	'primus sanguineo summittit inertia Cadmus
<stat. theb. 4.554>	ora lacu, iuxtaque uirum Cythereia proles
<stat. theb. 4.555>	insequitur, geminusque bibit de uertice serpens.
<stat. theb. 4.556>	terrigenae comites illos, gens Martia, cingunt,
<stat. theb. 4.557>	quis aeui mensura dies, manus omnis in armis,
<stat. theb. 4.558>	omnis et in capulo; prohibent obstantque ruuntque
<stat. theb. 4.559>	spirantum rabie, nec tristi incumbere fossae
<stat. theb. 4.560>	cura, sed alternum sitis exhaurire cruorem.
<stat. theb. 4.561>	proxima natarum manus est fletique nepotes.
<stat. theb. 4.562>	hic orbam Autonoen, et anhelam cernimus Ino
<stat. theb. 4.563>	respectantem arcus et ad ubera dulce prementem
<stat. theb. 4.564>	pignus, et oppositis Semelen a uentre lacertis.
<stat. theb. 4.565>	Penthea iam fractis genetrix Cadmeia thyrsis
<stat. theb. 4.566>	iamque remissa deo pectusque adoperta cruentum
<stat. theb. 4.567>	insequitur planctu; fugit ille per auia Lethes
<stat. theb. 4.568>	et Stygios super usque lacus, ubi mitior illum
<stat. theb. 4.569>	flet pater et lacerum componit corpus Echion.
<stat. theb. 4.570>	tristem nosco Lycum dextramque in terga reflexum
<stat. theb. 4.571>	Aeoliden, umero iactantem funus onusto.
<stat. theb. 4.572>	necdum ille aut habitus aut uersae crimina formae
<stat. theb. 4.573>	mutat Aristaeo genitus: frons aspera cornu,
<stat. theb. 4.574>	tela manu, reicitque canes in uulnus hiantes.
<stat. theb. 4.575>	ecce autem magna subit inuidiosa caterua
<stat. theb. 4.576>	Tantalis et tumido percenset funera luctu,
<stat. theb. 4.577>	nil deiecta malis; iuuat effugisse deorum
<stat. theb. 4.578>	numina et insanae plus iam permittere linguae.'
<stat. theb. 4.579>	talia dum patri canit intemerata sacerdos,
<stat. theb. 4.580>	illius elatis tremefacta adsurgere uittis 
<stat. theb. 4.581>	canities tenuisque impelli sanguine uultus.
<stat. theb. 4.582>	nec iam firmanti baculo nec uirgine fida
<stat. theb. 4.583>	nititur, erectusque solo, 'desiste canendo,
<stat. theb. 4.584>	nata,' ait, 'externae satis est mihi lucis, inertes
<stat. theb. 4.585>	discedunt nebulae, et uultum niger exuit aer.
<stat. theb. 4.586>	umbrisne an supero dimissus Apolline complet
<stat. theb. 4.587>	spiritus? en uideo quaecumque audita. sed ecce
<stat. theb. 4.588>	maerent Argolici deiecto lumine manes!
<stat. theb. 4.589>	toruus Abas Proetusque nocens mitisque Phoroneus
<stat. theb. 4.590>	truncatusque Pelops et saeuo puluere sordens
<stat. theb. 4.591>	Oenomaus largis umectant imbribus ora.
<stat. theb. 4.592>	auguror hinc Thebis belli meliora. quid autem
<stat. theb. 4.593>	hi grege condenso (quantum arma et uulnera monstrant,
<stat. theb. 4.594>	pugnaces animae) nobis in sanguine multo
<stat. theb. 4.595>	oraque pectoraque et falso clamore leuatas
<stat. theb. 4.596>	intendunt sine pace manus? rex, fallor? an hi sunt
<stat. theb. 4.597>	quinquaginta illi? cernis Cthoniumque Chrominque
<stat. theb. 4.598>	Phegeaque et nostra praesignem Maeona lauro.
<stat. theb. 4.599>	ne saeuite, duces, nihil hic mortalibus ausum,
<stat. theb. 4.600>	credite, consiliis: hos ferrea neuerat annos
<stat. theb. 4.601>	Atropos. existis casus: bella horrida nobis,
<stat. theb. 4.602>	atque iterum Tydeus.' dicit, uittaque ligatis
<stat. theb. 4.603>	frondibus instantes abigit monstratque cruorem.
<stat. theb. 4.604>	stabat inops comitum Cocyti in litore maesto
<stat. theb. 4.605>	Laius, inmiti quem iam deus ales Auerno
<stat. theb. 4.606>	reddiderat, dirumque tuens obliqua nepotem
<stat. theb. 4.607>	(noscit enim uultu) non ille aut sanguinis haustus,
<stat. theb. 4.608>	cetera ceu plebes, aliumue accedit ad imbrem,
<stat. theb. 4.609>	inmortale odium spirans. sed prolicit ultro
<stat. theb. 4.610>	Aonius uates: 'Tyriae dux inclute Thebes,
<stat. theb. 4.611>	cuius ab interitu non ulla Amphionis arces
<stat. theb. 4.612>	uidit amica dies, o iam satis ulte cruentum
<stat. theb. 4.613>	exitium, et multum placata minoribus umbra,
<stat. theb. 4.614>	quo miserande fugis? iacet ille in funere longo,
<stat. theb. 4.615>	quem fremis, et iunctae sentit confinia mortis,
<stat. theb. 4.616>	obsitus exhaustos paedore et sanguine uultus
<stat. theb. 4.617>	eiectusque die: sors leto durior omni,
<stat. theb. 4.618>	crede mihi! quaenam inmeritum uitare nepotem
<stat. theb. 4.619>	causa tibi? confer uultum et satiare litanti
<stat. theb. 4.620>	sanguine uenturasque uices et funera belli
<stat. theb. 4.621>	pande, uel infensus uel res miserate tuorum.
<stat. theb. 4.622>	tunc ego et optata uetitam transmittere Lethen
<stat. theb. 4.623>	puppe dabo placidumque pia tellure reponam
<stat. theb. 4.624>	et Stygiis mandabo deis.' mulcetur honoris
<stat. theb. 4.625>	muneribus tingitque genas, dein talia reddit:
<stat. theb. 4.626>	'cur tibi uersanti manes, aequaeue sacerdos,
<stat. theb. 4.627>	lectus ego augurio tantisque potissimus umbris,
<stat. theb. 4.628>	qui uentura loquar? satis est meminisse priorum.
<stat. theb. 4.629>	nostrane praeclari (pudeat) consulta nepotes
<stat. theb. 4.630>	poscitis? illum, illum sacris adhibete nefastis,
<stat. theb. 4.631>	qui laeto fodit ense patrem, qui semet in ortus
<stat. theb. 4.632>	uertit et indignae regerit sua pignora matri.
<stat. theb. 4.633>	et nunc ille deos Furiarumque atra fatigat
<stat. theb. 4.634>	concilia et nostros rogat haec in proelia manes.
<stat. theb. 4.635>	quodsi adeo placui deflenda in tempora uates,
<stat. theb. 4.636>	dicam equidem, quo me Lachesis, quo torua Megaera
<stat. theb. 4.637>	usque sinunt: bellum, innumero uenit undique bellum
<stat. theb. 4.638>	agmine, Lernaeosque trahit fatalis alumnos
<stat. theb. 4.639>	Gradiuus stimulis; hos terrae monstra deumque
<stat. theb. 4.640>	tela manent pulchrique obitus et ab igne supremo
<stat. theb. 4.641>	sontes lege morae. certa est uictoria Thebis,
<stat. theb. 4.642>	ne trepida, nec regna ferox germanus habebit
<stat. theb. 4.643>	sed Furiae; geminumque nefas miserosque per enses
<stat. theb. 4.644>	(ei mihi!) crudelis uincit pater.' haec ubi fatus
<stat. theb. 4.645>	labitur et flexa dubios ambage relinquit.
<stat. theb. 4.646>	interea gelidam Nemeen et conscia laudis
<stat. theb. 4.647>	Herculeae dumeta uaga legione tenebant
<stat. theb. 4.648>	Inachidae; iam Sidonias auertere praedas,
<stat. theb. 4.649>	sternere, ferre domos ardent instantque. quis iras
<stat. theb. 4.650>	flexerit, unde morae, medius quis euntibus error,
<stat. theb. 4.651>	Phoebe, doce: nos rara manent exordia famae.
<stat. theb. 4.652>	marcidus edomito bellum referebat ab Haemo
<stat. theb. 4.653>	Liber; ibi armiferos geminae iam sidera brumae
<stat. theb. 4.654>	orgia ferre Getas canumque uirescere dorso
<stat. theb. 4.655>	Othryn et Icaria Rhodopen adsueuerat umbra,
<stat. theb. 4.656>	et iam pampineos materna ad moenia currus
<stat. theb. 4.657>	promouet; effrenae dextra laeuaque sequuntur
<stat. theb. 4.658>	lynces, et uda mero lambunt retinacula tigres.
<stat. theb. 4.659>	post exultantes spolia armentalia portant
<stat. theb. 4.660>	seminecesque lupos scissasque Mimallones ursas.
<stat. theb. 4.661>	nec comitatus iners: sunt illic Ira Furorque
<stat. theb. 4.662>	et Metus et Virtus et numquam sobrius Ardor
<stat. theb. 4.663>	succiduique gradus et castra simillima regi.
<stat. theb. 4.664>	isque ubi puluerea Nemeen efferuere nube
<stat. theb. 4.665>	conspicit et solem radiis ignescere ferri,
<stat. theb. 4.666>	necdum compositas belli in certamina Thebas,
<stat. theb. 4.667>	concussus uisis, quamquam ore et pectore marcet,
<stat. theb. 4.668>	aeraque tympanaque et biforem reticere tumultum
<stat. theb. 4.669>	imperat, attonitas qui circum plurimus aures,
<stat. theb. 4.670>	atque ita: 'me globus iste meamque excindere gentem
<stat. theb. 4.671>	apparat; ex longo recalet furor; hoc mihi saeuum
<stat. theb. 4.672>	Argos et indomitae bellum ciet ira nouercae.
<stat. theb. 4.673>	usque adeone parum cineri data mater iniquo
<stat. theb. 4.674>	natalesque rogi quaeque ipse micantia sensi
<stat. theb. 4.675>	fulgura? reliquias etiam fusaeque sepulcrum
<stat. theb. 4.676>	paelicis et residem ferro petit impia Theben.
<stat. theb. 4.677>	nectam fraude moras; illum, illum tendite campum,
<stat. theb. 4.678>	tendite, io comites.' Hyrcanae ad signa iugales
<stat. theb. 4.679>	intumuere iubas, dicto prius astitit aruis.
<stat. theb. 4.680>	tempus erat medii cum solem in culmina mundi
<stat. theb. 4.681>	tollit anhela dies, ubi tardus hiantibus aruis
<stat. theb. 4.682>	stat uapor atque omnes admittunt aethera luci.
<stat. theb. 4.683>	undarum uocat ille deas mediusque silentum
<stat. theb. 4.684>	incipit: 'agrestes, fluuiorum numina, Nymphae,
<stat. theb. 4.685>	et nostri pars magna gregis, perferte laborem
<stat. theb. 4.686>	quem damus. Argolicos paulum mihi fontibus amnes
<stat. theb. 4.687>	stagnaque et errantes obducite puluere riuos.
<stat. theb. 4.688>	praecipuam Nemeen, qua nostra in moenia bellis
<stat. theb. 4.689>	nunc iter, ex alto fugiat liquor; adiuuat ipse
<stat. theb. 4.690>	Phoebus adhuc summo, cesset ni uestra uoluntas,
<stat. theb. 4.691>	limite; uim coeptis indulgent astra, meaeque
<stat. theb. 4.692>	aestifer Erigones spumat canis. ite uolentes,
<stat. theb. 4.693>	ite in operta soli; post uos ego gurgite pleno
<stat. theb. 4.694>	eliciam, et quae dona meis amplissima sacris
<stat. theb. 4.695>	uester habebit honos, nocturnaque furta licentum
<stat. theb. 4.696>	cornipedum et cupidas Faunorum arcebo rapinas.'
<stat. theb. 4.697>	dixerat; ast illis tenuior percurrere uisus
<stat. theb. 4.698>	ora situs, uiridisque comis exhorruit umor.
<stat. theb. 4.699>	protinus Inachios haurit sitis ignea campos:
<stat. theb. 4.700>	diffugere undae, squalent fontesque lacusque,
<stat. theb. 4.701>	et caua feruenti durescunt flumina limo.
<stat. theb. 4.702>	aegra solo macies, tenerique in origine culmi
<stat. theb. 4.703>	inclinata seges, deceptum margine ripae
<stat. theb. 4.704>	stat pecus, atque amnes quaerunt armenta natatos.
<stat. theb. 4.705>	sic ubi se magnis refluus suppressit in antris
<stat. theb. 4.706>	Nilus et Eoae liquentia pabula brumae
<stat. theb. 4.707>	ore premit, fumant desertae gurgite ualles
<stat. theb. 4.708>	et patris undosi sonitus expectat hiulca
<stat. theb. 4.709>	Aegyptos, donec Phariis alimenta rogatus
<stat. theb. 4.710>	donet agris magnumque inducat messibus annum.
<stat. theb. 4.711>	aret Lerna nocens, aret Lyrceus et ingens
<stat. theb. 4.712>	Inachus aduoluensque natantia saxa Charadrus
<stat. theb. 4.713>	et numquam in ripis audax Erasinus et aequus
<stat. theb. 4.714>	fluctibus Asterion, ille alta per auia notus
<stat. theb. 4.715>	audiri et longe pastorum rumpere somnos.
<stat. theb. 4.716>	[sic Hyperionios cum lux effrena per orbem
<stat. theb. 4.717>	rapta ruit Phaethontis equos, magnumque laborem
<stat. theb. 4.718>	discordes gemuere poli, dum pontus et arua
<stat. theb. 4.719>	stellarumque ruunt crines, non amnibus undae,
<stat. theb. 4.720>	non lucis mansere comae, sed multus ubique
<stat. theb. 4.721>	ignis, ubique faces et longa fluminis instar
<stat. theb. 4.722>	indiget Aegaeon deceptus imagine ripae.]
<stat. theb. 4.723>	una tamen tacitas, sed iussu numinis, undas,
<stat. theb. 4.724>	haec quoque, secreta nutrit Langia sub umbra.
<stat. theb. 4.725>	nondum illi raptus dederat lacrimabile nomen
<stat. theb. 4.726>	Archemorus, nec fama deae; tamen auia seruat
<stat. theb. 4.727>	et nemus et fluuium; manet ingens gloria nympham,
<stat. theb. 4.728>	cum tristem Hypsipylen ducibus sudatus Achaeis
<stat. theb. 4.729>	ludus et atra sacrum recolet trieteris Ophelten.
<stat. theb. 4.730>	ergo nec ardentes clipeos uectare nec artos 
<stat. theb. 4.731>	thoracum nexus (tantum sitis horrida torret)
<stat. theb. 4.732>	sufficiunt; non ora modo angustisque perusti
<stat. theb. 4.733>	faucibus, interior sed uis quatit: aspera pulsu
<stat. theb. 4.734>	corda, gelant uenae et siccis cruor aeger adhaeret
<stat. theb. 4.735>	uisceribus; tunc sole putris, tunc puluere tellus
<stat. theb. 4.736>	exhalat calidam nubem. non spumeus imber
<stat. theb. 4.737>	manat equum: siccis inlidunt ora lupatis,
<stat. theb. 4.738>	ora catenatas procul exertantia linguas;
<stat. theb. 4.739>	nec legem dominosue pati, sed perfurit aruis
<stat. theb. 4.740>	flammatum pecus. huc illuc impellit Adrastus
<stat. theb. 4.741>	exploratores, si stagna Licymnia restent,
<stat. theb. 4.742>	si quis Amymones superet liquor: omnia caecis
<stat. theb. 4.743>	ignibus hausta sedent, nec spes umentis Olympi,
<stat. theb. 4.744>	ceu flauam Libyen desertaque pulueris Afri
<stat. theb. 4.745>	conlustrent nullaque umbratam nube Syenen.
<stat. theb. 4.746>	tandem inter siluas (sic Euhius ipse pararat)
<stat. theb. 4.747>	errantes subitam pulchro in maerore tuentur
<stat. theb. 4.748>	Hypsipylen; illi quamuis et ad ubera Opheltes
<stat. theb. 4.749>	non suus, Inachii proles infausta Lycurgi,
<stat. theb. 4.750>	dependet (neglecta comam nec diues amictu),
<stat. theb. 4.751>	regales tamen ore notae, nec mersus acerbis
<stat. theb. 4.752>	extat honos. tunc haec adeo stupefactus Adrastus:
<stat. theb. 4.753>	'diua potens nemorum (nam te uultusque pudorque
<stat. theb. 4.754>	mortali de stirpe negant), quae laeta sub isto
<stat. theb. 4.755>	igne poli non quaeris aquas, succurre propinquis
<stat. theb. 4.756>	gentibus; Arquitenens seu te Latonia casto
<stat. theb. 4.757>	de grege transmisit thalamis, seu lapsus ab astris
<stat. theb. 4.758>	non humilis fecundat amor (neque enim ipse deorum
<stat. theb. 4.759>	arbiter Argolidum thalamis nouus), aspice maesta
<stat. theb. 4.760>	agmina. nos ferro meritas excindere Thebas 
<stat. theb. 4.761>	mens tulit, imbelli sed nunc sitis aspera fato
<stat. theb. 4.762>	summittitque animos et inertia robora carpit.
<stat. theb. 4.763>	da fessis in rebus opem, seu turbidus amnis,
<stat. theb. 4.764>	seu tibi foeda palus, nihil hac in sorte pudendum,
<stat. theb. 4.765>	nil humile est; tu nunc Ventis pluuioque rogaris
<stat. theb. 4.766>	pro Ioue, tu refugas uires et pectora bellis
<stat. theb. 4.767>	exanimata reple: sic hoc tibi sidere dextro
<stat. theb. 4.768>	crescat onus. tantum reduces det flectere gressus
<stat. theb. 4.769>	Iuppiter, o quanta belli donabere praeda!
<stat. theb. 4.770>	Dircaeos tibi, diua, greges numerumque rependam
<stat. theb. 4.771>	plebis, et hic magna lucus signabitur ara.'
<stat. theb. 4.772>	dixit, et orantis media inter anhelitus ardens
<stat. theb. 4.773>	uerba rapit, cursuque animae labat arida lingua;
<stat. theb. 4.774>	idem omnes pallorque uiros flatusque soluti
<stat. theb. 4.775>	oris habet. reddit demisso Lemnia uultu:
<stat. theb. 4.776>	'diua quidem uobis, etsi caelestis origo est,
<stat. theb. 4.777>	unde ego? mortales utinam haud transgressa fuissem
<stat. theb. 4.778>	luctibus! altricem mandati cernitis orbam
<stat. theb. 4.779>	pignoris; at nostris an quis sinus, uberaque ulla,
<stat. theb. 4.780>	scit deus; et nobis regnum tamen et pater ingens++
<stat. theb. 4.781>	sed quid ego haec, fessosque optatis demoror undis?
<stat. theb. 4.782>	mecum age nunc, si forte uado Langia perennes
<stat. theb. 4.783>	seruat aquas; solet et rabidi sub limite Cancri
<stat. theb. 4.784>	semper, et Icarii quamuis iuba fulguret astri,
<stat. theb. 4.785>	ire tamen.' simul haerentem, ne tarda Pelasgis
<stat. theb. 4.786>	dux foret, a! miserum uicino caespite alumnum
<stat. theb. 4.787>	(sic Parcae uoluere) locat ponique negantis
<stat. theb. 4.788>	floribus aggestis et amico murmure dulces
<stat. theb. 4.789>	solatur lacrimas: qualis Berecyntia mater,
<stat. theb. 4.790>	dum paruum circa iubet exultare Tonantem
<stat. theb. 4.791>	Curetas trepidos; illi certantia plaudunt
<stat. theb. 4.792>	orgia, sed magnis resonat uagitibus Ide.
<stat. theb. 4.793>	at puer in gremio uernae telluris et alto
<stat. theb. 4.794>	gramine nunc faciles sternit procursibus herbas
<stat. theb. 4.795>	in uultum nitens, caram modo lactis egeno
<stat. theb. 4.796>	nutricem clangore ciens iterumque renidens
<stat. theb. 4.797>	et teneris meditans uerba inluctantia labris
<stat. theb. 4.798>	miratur nemorum strepitus aut obuia carpit
<stat. theb. 4.799>	aut patulo trahit ore diem nemorique malorum
<stat. theb. 4.800>	inscius et uitae multum securus inerrat.
<stat. theb. 4.801>	sic tener Odrysia Mauors niue, sic puer ales
<stat. theb. 4.802>	uertice Maenalio, talis per litora reptans
<stat. theb. 4.803>	improbus Ortygiae latus inclinabat Apollo.
<stat. theb. 4.804>	illi per dumos et opaca uirentibus umbris
<stat. theb. 4.805>	deuia: pars cingunt, pars arta plebe sequuntur
<stat. theb. 4.806>	praecelerantque ducem. medium subit illa per agmen
<stat. theb. 4.807>	non humili festina modo; iamque amne propinquo
<stat. theb. 4.808>	rauca sonat uallis, saxosumque impulit aures
<stat. theb. 4.809>	murmur: ibi exultans conclamat ab agmine primus,
<stat. theb. 4.810>	sicut erat leuibus tollens uexilla maniplis,
<stat. theb. 4.811>	Argus, 'aquae?' longusque uirum super ora cucurrit
<stat. theb. 4.812>	clamor, 'aquae!' sic Ambracii per litora ponti
<stat. theb. 4.813>	nauticus in remis iuuenum monstrante magistro
<stat. theb. 4.814>	fit sonus inque uicem contra percussa reclamat
<stat. theb. 4.815>	terra, salutatus cum Leucada pandit Apollo.
<stat. theb. 4.816>	incubuere uadis passim discrimine nullo
<stat. theb. 4.817>	turba simul primique, nequit secernere mixtos
<stat. theb. 4.818>	aequa sitis, frenata suis in curribus intrant
<stat. theb. 4.819>	armenta, et pleni dominis armisque feruntur
<stat. theb. 4.820>	quadripedes; hos turbo rapax, hos lubrica fallunt 
<stat. theb. 4.821>	saxa, nec implicitos fluuio reuerentia reges
<stat. theb. 4.822>	proterere aut mersisse uado clamantis amici
<stat. theb. 4.823>	ora. fremunt undae, longusque a fontibus amnis
<stat. theb. 4.824>	diripitur; modo lene uirens et gurgite puro
<stat. theb. 4.825>	perspicuus, nunc sordet aquis egestus ab imis
<stat. theb. 4.826>	alueus; inde tori riparum et proruta turbant
<stat. theb. 4.827>	gramina; iam crassus caenoque et puluere torrens,
<stat. theb. 4.828>	quamquam expleta sitis, bibitur tamen. agmina bello
<stat. theb. 4.829>	decertare putes iustumque in gurgite Martem
<stat. theb. 4.830>	perfurere aut captam tolli uictoribus urbem.
<stat. theb. 4.831>	atque aliquis regum medio circumfluus amni:
<stat. theb. 4.832>	'siluarum, Nemea, longe regina uirentum,
<stat. theb. 4.833>	lecta Iouis sedes, quam tu non Herculis actis
<stat. theb. 4.834>	dura magis, rabidi cum colla comantia monstri
<stat. theb. 4.835>	angeret et tumidos animam angustaret in artus!
<stat. theb. 4.836>	hac saeuisse tenus populorum in coepta tuorum
<stat. theb. 4.837>	sufficiat; tuque o cunctis insuete domari
<stat. theb. 4.838>	solibus, aeternae largitor corniger undae,
<stat. theb. 4.839>	laetus eas, quacumque domo gelida ora resoluis
<stat. theb. 4.840>	inmortale tumens; neque enim tibi cana repostas
<stat. theb. 4.841>	bruma niues raptasque alio de fonte refundit
<stat. theb. 4.842>	arcus aquas grauidiue indulgent nubila Cauri,
<stat. theb. 4.843>	sed tuus et nulli ruis expugnabilis astro.
<stat. theb. 4.844>	te nec Apollineus Ladon nec Xanthus uterque
<stat. theb. 4.845>	Spercheosque minas Centaureusque Lycormas
<stat. theb. 4.846>	praestiterint; tu pace mihi, tu nube sub ipsa
<stat. theb. 4.847>	armorum festasque super celebrabere mensas
<stat. theb. 4.848>	(a Ioue primus honos), bellis modo laetus ouantes
<stat. theb. 4.849>	accipias fessisque libens iterum hospita pandas
<stat. theb. 4.850>	flumina defensasque uelis agnoscere turmas.'

