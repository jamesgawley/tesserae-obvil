<juv. 1.1>	Semper ego auditor tantum? numquamne reponam
<juv. 1.2>	uexatus totiens rauci Theseide Cordi?
<juv. 1.3>	inpune ergo mihi recitauerit ille togatas,
<juv. 1.4>	hic elegos? inpune diem consumpserit ingens
<juv. 1.5>	Telephus aut summi plena iam margine libri
<juv. 1.6>	scriptus et in tergo necdum finitus Orestes?
<juv. 1.7>	nota magis nulli domus est sua quam mihi lucus
<juv. 1.8>	Martis et Aeoliis uicinum rupibus antrum
<juv. 1.9>	Vulcani; quid agant uenti, quas torqueat umbras
<juv. 1.10>	Aeacus, unde alius furtiuae deuehat aurum
<juv. 1.11>	pelliculae, quantas iaculetur Monychus ornos,
<juv. 1.12>	Frontonis platani conuolsaque marmora clamant
<juv. 1.13>	semper et adsiduo ruptae lectore columnae.
<juv. 1.14>	expectes eadem a summo minimoque poeta.
<juv. 1.15>	et nos ergo manum ferulae subduximus, et nos
<juv. 1.16>	consilium dedimus Sullae, priuatus ut altum
<juv. 1.17>	dormiret. stulta est clementia, cum tot ubique
<juv. 1.18>	uatibus occurras, periturae parcere chartae.
<juv. 1.19>	cur tamen hoc potius libeat decurrere campo,
<juv. 1.20>	per quem magnus equos Auruncae flexit alumnus,
<juv. 1.21>	si uacat ac placidi rationem admittitis, edam.
<juv. 1.22>	cum tener uxorem ducat spado, Meuia Tuscum
<juv. 1.23>	figat aprum et nuda teneat uenabula mamma,
<juv. 1.24>	patricios omnis opibus cum prouocet unus
<juv. 1.25>	quo tondente grauis iuueni mihi barba sonabat,
<juv. 1.26>	cum pars Niliacae plebis, cum uerna Canopi
<juv. 1.27>	Crispinus Tyrias umero reuocante lacernas
<juv. 1.28>	uentilet aestiuum digitis sudantibus aurum
<juv. 1.29>	nec sufferre queat maioris pondera gemmae,
<juv. 1.30>	difficile est saturam non scribere. nam quis iniquae
<juv. 1.31>	tam patiens urbis, tam ferreus, ut teneat se,
<juv. 1.32>	causidici noua cum ueniat lectica Mathonis
<juv. 1.33>	plena ipso, post hunc magni delator amici
<juv. 1.34>	et cito rapturus de nobilitate comesa
<juv. 1.35>	quod superest, quem Massa timet, quem munere
<juv. 1.36>	palpat Carus et a trepido Thymele summissa Latino;
<juv. 1.37>	cum te summoueant qui testamenta merentur
<juv. 1.38>	noctibus, in caelum quos euehit optima summi
<juv. 1.39>	nunc uia processus, uetulae uesica beatae?
<juv. 1.40>	unciolam Proculeius habet, sed Gillo deuncem,
<juv. 1.41>	partes quisque suas ad mensuram inguinis heres.
<juv. 1.42>	accipiat sane mercedem sanguinis et sic
<juv. 1.43>	palleat ut nudis pressit qui calcibus anguem
<juv. 1.44>	aut Lugudunensem rhetor dicturus ad aram.
<juv. 1.45>	quid referam quanta siccum iecur ardeat ira,
<juv. 1.46>	cum populum gregibus comitum premit hic spoliator
<juv. 1.47>	pupilli prostantis et hic damnatus inani
<juv. 1.48>	iudicio? quid enim saluis infamia nummis?
<juv. 1.49>	exul ab octaua Marius bibit et fruitur dis
<juv. 1.50>	iratis, at tu uictrix, prouincia, ploras.
<juv. 1.51>	haec ego non credam Venusina digna lucerna?
<juv. 1.52>	haec ego non agitem? sed quid magis? Heracleas
<juv. 1.53>	aut Diomedeas aut mugitum labyrinthi
<juv. 1.54>	et mare percussum puero fabrumque uolantem,
<juv. 1.55>	cum leno accipiat moechi bona, si capiendi
<juv. 1.56>	ius nullum uxori, doctus spectare lacunar,
<juv. 1.57>	doctus et ad calicem uigilanti stertere naso;
<juv. 1.58>	cum fas esse putet curam sperare cohortis
<juv. 1.59>	qui bona donauit praesepibus et caret omni
<juv. 1.60>	maiorum censu, dum peruolat axe citato
<juv. 1.61>	Flaminiam puer Automedon? nam lora tenebat
<juv. 1.62>	ipse, lacernatae cum se iactaret amicae.
<juv. 1.63>	nonne libet medio ceras inplere capaces
<juv. 1.64>	quadriuio, cum iam sexta ceruice feratur
<juv. 1.65>	hinc atque inde patens ac nuda paene cathedra
<juv. 1.66>	et multum referens de Maecenate supino
<juv. 1.67>	signator falsi, qui se lautum atque beatum
<juv. 1.68>	exiguis tabulis et gemma fecerit uda?
<juv. 1.69>	occurrit matrona potens, quae molle Calenum
<juv. 1.70>	porrectura uiro miscet sitiente rubetam
<juv. 1.71>	instituitque rudes melior Lucusta propinquas
<juv. 1.72>	per famam et populum nigros efferre maritos.
<juv. 1.73>	aude aliquid breuibus Gyaris et carcere dignum,
<juv. 1.74>	si uis esse aliquid. probitas laudatur et alget;
<juv. 1.75>	criminibus debent hortos, praetoria, mensas,
<juv. 1.76>	argentum uetus et stantem extrapocula caprum.
<juv. 1.77>	quem patitur dormire nurus corruptor auarae,
<juv. 1.78>	quem sponsae turpes et praetextatus adulter?
<juv. 1.79>	si natura negat, facit indignatio uersum
<juv. 1.80>	qualemcumque potest, quales ego uel Cluuienus.
<juv. 1.81>	ex quo Deucalion nimbis tollentibus aequor
<juv. 1.82>	nauigio montem ascendit sortesque poposcit
<juv. 1.83>	paulatimque anima caluerunt mollia saxa
<juv. 1.84>	et maribus nudas ostendit Pyrrha puellas,
<juv. 1.85>	quidquid agunt homines, uotum, timor, ira, uoluptas,
<juv. 1.86>	gaudia, discursus, nostri farrago libelli est.
<juv. 1.87>	et quando uberior uitiorum copia? quando
<juv. 1.88>	maior auaritiae patuit sinus? alea quando
<juv. 1.89>	hos animos? neque enim loculis comitantibus itur
<juv. 1.90>	ad casum tabulae, posita sed luditur arca.
<juv. 1.91>	proelia quanta illic dispensatore uidebis
<juv. 1.92>	armigero! simplexne furor sestertia centum
<juv. 1.93>	perdere et horrenti tunicam non reddere seruo?
<juv. 1.94>	quis totidem erexit uillas, quis fercula septem
<juv. 1.95>	secreto cenauit auus? nunc sportula primo
<juv. 1.96>	limine parua sedet turbae rapienda togatae.
<juv. 1.97>	ille tamen faciem prius inspicit et trepidat ne
<juv. 1.98>	suppositus uenias ac falso nomine poscas:
<juv. 1.99>	agnitus accipies. iubet a praecone uocari
<juv. 1.100>	ipsos Troiugenas, nam uexant limen et ipsi
<juv. 1.101>	nobiscum. 'da praetori, da deinde tribuno.'
<juv. 1.102>	sed libertinus prior est. 'prior' inquit 'ego adsum.
<juv. 1.103>	cur timeam dubitemur locum defendere, quamuis
<juv. 1.104>	natus ad Euphraten, molles quod in aure fenestrae
<juv. 1.105>	arguerint, licet ipse negem? sed quinque tabernae
<juv. 1.106>	quadringenta parant. quid confert purpura maior
<juv. 1.107>	optandum, si Laurenti custodit in agro
<juv. 1.108>	conductas Coruinus ouis, ego possideo plus
<juv. 1.109>	Pallante et Licinis?' expectent ergo tribuni,
<juv. 1.110>	uincant diuitiae, sacro ne cedat honori
<juv. 1.111>	nuper in hanc urbem pedibus qui uenerat albis,
<juv. 1.112>	quandoquidem inter nos sanctissima diuitiarum
<juv. 1.113>	maiestas, etsi funesta Pecunia templo
<juv. 1.114>	nondum habitat, nullas nummorum ereximus aras,
<juv. 1.115>	ut colitur Pax atque Fides, Victoria, Virtus
<juv. 1.116>	quaeque salutato crepitat Concordia nido.
<juv. 1.117>	sed cum summus honor finito conputet anno,
<juv. 1.118>	sportula quid referat, quantum rationibus addat,
<juv. 1.119>	quid facient comites quibus hinc toga, calceus hinc est
<juv. 1.120>	et panis fumusque domi? densissima centum
<juv. 1.121>	quadrantes lectica petit, sequiturque maritum
<juv. 1.122>	languida uel praegnas et circumducitur uxor.
<juv. 1.123>	hic petit absenti nota iam callidus arte
<juv. 1.124>	ostendens uacuam et clausam pro coniuge sellam.
<juv. 1.125>	'Galla mea est' inquit, 'citius dimitte. moraris?
<juv. 1.126>	profer, Galla, caput. noli uexare, quiescet.'
<juv. 1.127>	ipse dies pulchro distinguitur ordine rerum:
<juv. 1.128>	sportula, deinde forum iurisque peritus Apollo
<juv. 1.129>	atque triumphales, inter quas ausus habere
<juv. 1.130>	nescio quis titulos Aegyptius atque Arabarches,
<juv. 1.131>	cuius ad effigiem non tantum meiiere fas est.
<juv. 1.132>	uestibulis abeunt ueteres lassique clientes
<juv. 1.133>	uotaque deponunt, quamquam longissima cenae
<juv. 1.134>	spes homini; caulis miseris atque ignis emendus.
<juv. 1.135>	optima siluarum interea pelagique uorabit
<juv. 1.136>	rex horum uacuisque toris tantum ipse iacebit.
<juv. 1.137>	nam de tot pulchris et latis orbibus et tam
<juv. 1.138>	antiquis una comedunt patrimonia mensa.
<juv. 1.139>	nullus iam parasitus erit. sed quis ferat istas
<juv. 1.140>	luxuriae sordes? quanta est gula quae sibi totos
<juv. 1.141>	ponit apros, animal propter conuiuia natum!
<juv. 1.142>	poena tamen praesens, cum tu deponis amictus
<juv. 1.143>	turgidus et crudum pauonem in balnea portas.
<juv. 1.144>	hinc subitae mortes atque intestata senectus.
<juv. 1.145>	it noua nec tristis per cunctas fabula cenas;
<juv. 1.146>	ducitur iratis plaudendum funus amicis.
<juv. 1.147>	nil erit ulterius quod nostris moribus addat
<juv. 1.148>	posteritas, eadem facient cupientque minores,
<juv. 1.149>	omne in praecipiti uitium stetit. utere uelis,
<juv. 1.150>	totos pande sinus. dices hic forsitan 'unde
<juv. 1.151>	ingenium par materiae? unde illa priorum
<juv. 1.152>	scribendi quodcumque animo flagrante liberet
<juv. 1.153>	simplicitas? "cuius non audeo dicere nomen?
<juv. 1.154>	quid refert dictis ignoscat Mucius an non?"
<juv. 1.155>	pone Tigillinum, taeda lucebis in illa
<juv. 1.156>	qua stantes ardent qui fixo gutture fumant,
<juv. 1.157>	et latum media sulcum deducit harena.'
<juv. 1.158>	qui dedit ergo tribus patruis aconita, uehatur
<juv. 1.159>	pensilibus plumis atque illinc despiciat nos?
<juv. 1.160>	'cum ueniet contra, digito compesce labellum:
<juv. 1.161>	accusator erit qui uerbum dixerit "hic est."
<juv. 1.162>	securus licet Aenean Rutulumque ferocem
<juv. 1.163>	committas, nulli grauis est percussus Achilles
<juv. 1.164>	aut multum quaesitus Hylas urnamque secutus:
<juv. 1.165>	ense uelut stricto quotiens Lucilius ardens
<juv. 1.166>	infremuit, rubet auditor cui frigida mens est
<juv. 1.167>	criminibus, tacita sudant praecordia culpa.
<juv. 1.168>	inde ira et lacrimae. tecum prius ergo uoluta
<juv. 1.169>	haec animo ante tubas: galeatum sero duelli
<juv. 1.170>	paenitet.' experiar quid concedatur in illos
<juv. 1.171>	quorum Flaminia tegitur cinis atque Latina.

<juv. 2.1>	Vltra Sauromatas fugere hinc libet et glacialem
<juv. 2.2>	Oceanum, quotiens aliquid de moribus audent
<juv. 2.3>	qui Curios simulant et Bacchanalia uiuunt.
<juv. 2.4>	indocti primum, quamquam plena omnia gypso
<juv. 2.5>	Chrysippi inuenias; nam perfectissimus horum,
<juv. 2.6>	si quis Aristotelen similem uel Pittacon emit
<juv. 2.7>	et iubet archet pluteum seruare Cleanthas.
<juv. 2.8>	frontis nulla fides; quis enim non uicus abundat
<juv. 2.9>	tristibus obscenis? castigas turpia, cum sis
<juv. 2.10>	inter Socraticos notissima fossa cinaedos?
<juv. 2.11>	hispida membra quidem et durae per bracchia saetae
<juv. 2.12>	promittunt atrocem animum, sed podice leui
<juv. 2.13>	caeduntur tumidae medico ridente mariscae.
<juv. 2.14>	rarus sermo illis et magna libido tacendi
<juv. 2.15>	atque supercilio breuior coma. uerius ergo
<juv. 2.16>	et magis ingenue Peribomius; hunc ego fatis
<juv. 2.17>	inputo, qui uultu morbum incessuque fatetur.
<juv. 2.18>	horum simplicitas miserabilis, his furor ipse
<juv. 2.19>	dat ueniam; sed peiiores, qui talia uerbis
<juv. 2.20>	Herculis inuadunt et de uirtute locuti
<juv. 2.21>	clunem agitant. 'ego te ceuentem, Sexte, uerebor?'
<juv. 2.22>	infamis Varillus ait, 'quo deterior te?'
<juv. 2.23>	loripedem rectus derideat, Aethiopem albus.
<juv. 2.24>	quis tulerit Gracchos de seditione querentes?
<juv. 2.25>	quis caelum terris non misceat et mare caelo
<juv. 2.26>	si fur displiceat Verri, homicida Miloni,
<juv. 2.27>	Clodius accuset moechos, Catilina Cethegum,
<juv. 2.28>	in tabulam Sullae si dicant discipuli tres?
<juv. 2.29>	qualis erat nuper tragico pollutus adulter
<juv. 2.30>	concubitu, qui tunc leges reuocabat amaras
<juv. 2.31>	omnibus atque ipsis Veneri Martique timendas,
<juv. 2.32>	cum tot abortiuis fecundam Iulia uuluam
<juv. 2.33>	solueret et patruo similes effunderet offas.
<juv. 2.34>	nonne igitur iure ac merito uitia ultima fictos
<juv. 2.35>	contemnunt Scauros et castigata remordent?
<juv. 2.36>	non tulit ex illis toruum Laronia quendam
<juv. 2.37>	clamantem totiens 'ubi nunc, lex Iulia, dormis?'
<juv. 2.38>	atque ita subridens: 'felicia tempora, quae te
<juv. 2.39>	moribus opponunt. habeat iam Roma pudorem:
<juv. 2.40>	tertius e caelo cecidit Cato. sed tamen unde
<juv. 2.41>	haec emis, hirsuto spirant opobalsama collo
<juv. 2.42>	quae tibi? ne pudeat dominum monstrare tabernae.
<juv. 2.43>	quod si uexantur leges ac iura, citari
<juv. 2.44>	ante omnis debet Scantinia. respice primum
<juv. 2.45>	et scrutare uiros, faciunt nam plura; sed illos
<juv. 2.46>	defendit numerus iunctaeque umbone phalanges.
<juv. 2.47>	magna inter molles concordia. non erit ullum
<juv. 2.48>	exemplum in nostro tam detestabile sexu.
<juv. 2.49>	Tedia non lambit Cluuiam nec Flora Catullam:
<juv. 2.50>	Hispo subit iuuenes et morbo pallet utroque.
<juv. 2.51>	numquid nos agimus causas, ciuilia iura
<juv. 2.52>	nouimus aut ullo strepitu fora uestra mouemus?
<juv. 2.53>	luctantur paucae, comedunt coloephia paucae.
<juv. 2.54>	uos lanam trahitis calathisque peracta refertis
<juv. 2.55>	uellera, uos tenui praegnantem stamine fusum
<juv. 2.56>	Penelope melius, leuius torquetis Arachne,
<juv. 2.57>	horrida quale facit residens in codice paelex.
<juv. 2.58>	notum est cur solo tabulas inpleuerit Hister
<juv. 2.59>	liberto, dederit uiuus cur multa puellae.
<juv. 2.60>	diues erit magno quae dormit tertia lecto.
<juv. 2.61>	tu nube atque tace: donant arcana cylindros.
<juv. 2.62>	de nobis post haec tristis sententia fertur?
<juv. 2.63>	dat ueniam coruis, uexat censura columbas.'
<juv. 2.64>	fugerunt trepidi uera ac manifesta canentem
<juv. 2.65>	Stoicidae; quid enim falsi Laronia? sed quid
<juv. 2.66>	non facient alii, cum tu multicia sumas,
<juv. 2.67>	Cretice, et hanc uestem populo mirante perores
<juv. 2.68>	in Proculas et Pollittas? est moecha Fabulla;
<juv. 2.69>	damnetur, si uis, etiam Carfinia: talem
<juv. 2.70>	non sumet damnata togam. 'sed Iulius ardet,
<juv. 2.71>	aestuo.' nudus agas: minus est insania turpis.
<juv. 2.72>	en habitum quo te leges ac iura ferentem
<juv. 2.73>	uulneribus crudis populus modo uictor et illud
<juv. 2.74>	montanum positis audiret uulgus aratris.
<juv. 2.75>	quid non proclames, in corpore iudicis ista
<juv. 2.76>	si uideas? quaero an deceant multicia testem.
<juv. 2.77>	acer et indomitus libertatisque magister,
<juv. 2.78>	Cretice, perluces. dedit hanc contagio labem
<juv. 2.79>	et dabit in plures, sicut grex totus in agris
<juv. 2.80>	unius scabie cadit et porrigine porci
<juv. 2.81>	uuaque conspecta liuorem ducit ab uua.
<juv. 2.82>	foedius hoc aliquid quandoque audebis amictu;
<juv. 2.83>	nemo repente fuit turpissimus. accipient te
<juv. 2.84>	paulatim qui longa domi redimicula sumunt
<juv. 2.85>	frontibus et toto posuere monilia collo
<juv. 2.86>	atque bonam tenerae placant abdomine porcae
<juv. 2.87>	et magno cratere deam. sed more sinistro
<juv. 2.88>	exagitata procul non intrat femina limen:
<juv. 2.89>	solis ara deae maribus patet. 'ite, profanae,'
<juv. 2.90>	clamatur, 'nullo gemit hic tibicina cornu.'
<juv. 2.91>	talia secreta coluerunt orgia taeda
<juv. 2.92>	Cecropiam soliti Baptae lassare Cotyton.
<juv. 2.93>	ille supercilium madida fuligine tinctum
<juv. 2.94>	obliqua producit acu pingitque trementis
<juv. 2.95>	attollens oculos; uitreo bibit ille priapo
<juv. 2.96>	reticulumque comis auratum ingentibus implet
<juv. 2.97>	caerulea indutus scutulata aut galbina rasa
<juv. 2.98>	et per Iunonem domini iurante ministro;
<juv. 2.99>	ille tenet speculum, pathici gestamen Othonis,
<juv. 2.100>	Actoris Aurunci spolium, quo se ille uidebat
<juv. 2.101>	armatum, cum iam tolli uexilla iuberet.
<juv. 2.102>	res memoranda nouis annalibus atque recenti
<juv. 2.103>	historia, speculum ciuilis sarcina belli.
<juv. 2.104>	nimirum summi ducis est occidere Galbam
<juv. 2.105>	et curare cutem, summi constantia ciuis
<juv. 2.106>	Bebriaci campis solium adfectare Palati
<juv. 2.107>	et pressum in faciem digitis extendere panem,
<juv. 2.108>	quod nec in Assyrio pharetrata Sameramis orbe
<juv. 2.109>	maesta nec Actiaca fecit Cleopatra carina.
<juv. 2.110>	hic nullus uerbis pudor aut reuerentia mensae,
<juv. 2.111>	hic turpis Cybeles et fracta uoce loquendi
<juv. 2.112>	libertas et crine senex fanaticus albo
<juv. 2.113>	sacrorum antistes, rarum ac memorabile magni
<juv. 2.114>	gutturis exemplum conducendusque magister.
<juv. 2.115>	quid tamen expectant, Phrygio quos tempus erat
<juv. 2.116>	iam more superuacuam cultris abrumpere carnem?
<juv. 2.117>	quadringenta dedit Gracchus sestertia dotem
<juv. 2.118>	cornicini, siue hic recto cantauerat aere;
<juv. 2.119>	signatae tabulae, dictum 'feliciter,' ingens
<juv. 2.120>	cena sedet, gremio iacuit noua nupta mariti.
<juv. 2.121>	o proceres, censore opus est an haruspice nobis?
<juv. 2.122>	scilicet horreres maioraque monstra putares,
<juv. 2.123>	si mulier uitulum uel si bos ederet agnum?
<juv. 2.124>	segmenta et longos habitus et flammea sumit
<juv. 2.125>	arcano qui sacra ferens nutantia loro
<juv. 2.126>	sudauit clipeis ancilibus. o pater urbis,
<juv. 2.127>	unde nefas tantum Latiis pastoribus? unde
<juv. 2.128>	haec tetigit, Gradiue, tuos urtica nepotes?
<juv. 2.129>	traditur ecce uiro clarus genere atque opibus uir,
<juv. 2.130>	nec galeam quassas nec terram cuspide pulsas
<juv. 2.131>	nec quereris patri. uade ergo et cede seueri
<juv. 2.132>	iugeribus campi, quem neglegis. 'officium cras
<juv. 2.133>	primo sole mihi peragendum in ualle Quirini.'
<juv. 2.134>	quae causa officii? 'quid quaeris? nubit amicus
<juv. 2.135>	nec multos adhibet.' liceat modo uiuere, fient,
<juv. 2.136>	fient ista palam, cupient et in acta referri.
<juv. 2.137>	interea tormentum ingens nubentibus haeret
<juv. 2.138>	quod nequeant parere et partu retinere maritos.
<juv. 2.139>	sed melius, quod nil animis in corpora iuris
<juv. 2.140>	natura indulget: steriles moriuntur, et illis
<juv. 2.141>	turgida non prodest condita pyxide Lyde,
<juv. 2.142>	nec prodest agili palmas praebere luperco.
<juv. 2.143>	uicit et hoc monstrum tunicati fuscina Gracchi,
<juv. 2.144>	lustrauitque fuga mediam gladiator harenam
<juv. 2.145>	et Capitolinis generosior et Marcellis
<juv. 2.146>	et Catuli Paulique minoribus et Fabiis et
<juv. 2.147>	omnibus ad podium spectantibus, his licet ipsum
<juv. 2.148>	admoueas cuius tunc munere retia misit.
<juv. 2.149>	esse aliquos manes et subterranea regna,
<juv. 2.150>	Cocytum et Stygio ranas in gurgite nigras,
<juv. 2.151>	atque una transire uadum tot milia cumba
<juv. 2.152>	nec pueri credunt, nisi qui nondum aere lauantur.
<juv. 2.153>	sed tu uera puta: Curius quid sentit et ambo
<juv. 2.154>	Scipiadae, quid Fabricius manesque Camilli,
<juv. 2.155>	quid Cremerae legio et Cannis consumpta iuuentus, 
<juv. 2.156>	tot bellorum animae, quotiens hinc talis ad illos
<juv. 2.157>	umbra uenit? cuperent lustrari, si qua darentur
<juv. 2.158>	sulpura cum taedis et si foret umida laurus.
<juv. 2.159>	illic heu miseri traducimur. arma quidem ultra
<juv. 2.160>	litora Iuuernae promouimus et modo captas
<juv. 2.161>	Orcadas ac minima contentos nocte Britannos,
<juv. 2.162>	sed quae nunc populi fiunt uictoris in urbe
<juv. 2.163>	non faciunt illi quos uicimus. et tamen unus
<juv. 2.164>	Armenius Zalaces cunctis narratur ephebis
<juv. 2.165>	mollior ardenti sese indulsisse tribuno.
<juv. 2.166>	aspice quid faciant commercia: uenerat obses,
<juv. 2.167>	hic fiunt homines. nam si mora longior urbem
<juv. 2.168>	indulsit pueris, non umquam derit amator.
<juv. 2.169>	mittentur bracae, cultelli, frena, flagellum:
<juv. 2.170>	sic praetextatos referunt Artaxata mores.

<juv. 3.1>	Quamvis digressu veteris confusus amici
<juv. 3.2>	laudo tamen, vacuis quod sedem figere Cumis
<juv. 3.3>	destinet atque unum civem donare Sibyllae.
<juv. 3.4>	ianua Baiarum est et gratum litus amoeni
<juv. 3.5>	secessus. ego vel Prochytam praepono Suburae;
<juv. 3.6>	nam quid tam miserum, tam solum vidimus, ut non
<juv. 3.7>	deterius credas horrere incendia, lapsus
<juv. 3.8>	tectorum adsiduos ac mille pericula saevae
<juv. 3.9>	urbis et Augusto recitantes mense poetas?
<juv. 3.10>	Sed dum tota domus raeda componitur una,
<juv. 3.11>	substitit ad veteres arcus madidamque Capenam.
<juv. 3.12>	hic, ubi nocturnae Numa constituebat amicae
<juv. 3.13>	(nunc sacri fontis nemus et delubra locantur
<juv. 3.14>	Iudaeis, quorum cophinus fenumque supellex;
<juv. 3.15>	omnis enim populo mercedem pendere iussa est
<juv. 3.16>	arbor et eiectis mendicat silva Camenis),
<juv. 3.17>	in vallem Egeriae descendimus et speluncas
<juv. 3.18>	dissimiles veris. quanto praesentius esset
<juv. 3.19>	numen aquis, viridi si margine cluderet undas
<juv. 3.20>	herba nec ingenuum violarent marmora tofum.
<juv. 3.21>	Hic tunc Umbricius 'quando artibus' inquit 'honestis
<juv. 3.22>	nullus in urbe locus, nulla emolumenta laborum,
<juv. 3.23>	res hodie minor est here quam fuit atque eadem cras
<juv. 3.24>	deteret exiguis aliquid, proponimus illuc
<juv. 3.25>	ire, fatigatas ubi Daedalus exuit alas,
<juv. 3.26>	dum nova canities, dum prima et recta senectus,
<juv. 3.27>	dum superest Lachesi quod torqueat et pedibus me
<juv. 3.28>	porto meis nullo dextram subeunte bacillo.
<juv. 3.29>	cedamus patria. vivant Artorius istic
<juv. 3.30>	et Catulus, maneant qui nigrum in candida vertunt,
<juv. 3.31>	quis facile est aedem conducere, flumina, portus,
<juv. 3.32>	siccandam eluviem, portandum ad busta cadaver,
<juv. 3.33>	et praebere caput domina venale sub hasta.
<juv. 3.34>	quondam hi cornicines et municipalis harenae
<juv. 3.35>	perpetui comites notaeque per oppida buccae
<juv. 3.36>	munera nunc edunt et, verso pollice vulgus
<juv. 3.37>	cum iubet, occidunt populariter; inde reversi
<juv. 3.38>	conducunt foricas, et cur non omnia? cum sint
<juv. 3.39>	quales ex humili magna ad fastigia rerum
<juv. 3.40>	extollit quotiens voluit Fortuna iocari.
<juv. 3.41>	Quid Romae faciam? mentiri nescio; librum,
<juv. 3.42>	si malus est, nequeo laudare et poscere; motus
<juv. 3.43>	astrorum ignoro; funus promittere patris
<juv. 3.44>	nec volo nec possum; ranarum viscera numquam
<juv. 3.45>	inspexi; ferre ad nuptam quae mittit adulter,
<juv. 3.46>	quae mandat, norunt alii; me nemo ministro
<juv. 3.47>	fur erit, atque ideo nulli comes exeo tamquam
<juv. 3.48>	mancus et extinctae corpus non utile dextrae.
<juv. 3.49>	quis nunc diligitur nisi conscius et cui fervens
<juv. 3.50>	aestuat occultis animus semperque tacendis?
<juv. 3.51>	nil tibi se debere putat, nil conferet umquam,
<juv. 3.52>	participem qui te secreti fecit honesti.
<juv. 3.53>	carus erit Verri qui Verrem tempore quo vult
<juv. 3.54>	accusare potest. tanti tibi non sit opaci
<juv. 3.55>	omnis harena Tagi quodque in mare volvitur aurum,
<juv. 3.56>	ut somno careas ponendaque praemia sumas
<juv. 3.57>	tristis et a magno semper timearis amico.
<juv. 3.58>	Quae nunc divitibus gens acceptissima nostris
<juv. 3.59>	et quos praecipue fugiam, properabo fateri,
<juv. 3.60>	nec pudor obstabit. non possum ferre, Quirites,
<juv. 3.61>	Graecam urbem. quamvis quota portio faecis Achaei?
<juv. 3.62>	iam pridem Syrus in Tiberim defluxit Orontes
<juv. 3.63>	et linguam et mores et cum tibicine chordas
<juv. 3.64>	obliquas nec non gentilia tympana secum
<juv. 3.65>	vexit et ad circum iussas prostare puellas.
<juv. 3.66>	ite, quibus grata est picta lupa barbara mitra.
<juv. 3.67>	rusticus ille tuus sumit trechedipna, Quirine,
<juv. 3.68>	et ceromatico fert niceteria collo.
<juv. 3.69>	hic alta Sicyone, ast hic Amydone relicta,
<juv. 3.70>	hic Andro, ille Samo, hic Trallibus aut Alabandis,
<juv. 3.71>	Esquilias dictumque petunt a vimine collem,
<juv. 3.72>	viscera magnarum domuum dominique futuri.
<juv. 3.73>	ingenium velox, audacia perdita, sermo
<juv. 3.74>	promptus et Isaeo torrentior: ede quid illum
<juv. 3.75>	esse putes. quemvis hominem secum attulit ad nos:
<juv. 3.76>	grammaticus, rhetor, geometres, pictor, aliptes,
<juv. 3.77>	augur, schoenobates, medicus, magus, omnia novit
<juv. 3.78>	Graeculus esuriens: in caelum iusseris ibit.
<juv. 3.79>	in summa non Maurus erat neque Sarmata nec Thrax
<juv. 3.80>	qui sumpsit pinnas, mediis sed natus Athenis.
<juv. 3.81>	horum ego non fugiam conchylia? me prior ille
<juv. 3.82>	signabit fultusque toro meliore recumbet,
<juv. 3.83>	advectus Romam quo pruna et cottana vento?
<juv. 3.84>	usque adeo nihil est quod nostra infantia caelum
<juv. 3.85>	hausit Aventini baca nutrita Sabina?
<juv. 3.86>	Quid quod adulandi gens prudentissima laudat
<juv. 3.87>	sermonem indocti, faciem deformis amici,
<juv. 3.88>	et longum invalidi collum cervicibus aequat
<juv. 3.89>	Herculis Antaeum procul a tellure tenentis,
<juv. 3.90>	miratur vocem angustam, qua deterius nec
<juv. 3.91>	ille sonat quo mordetur gallina marito?
<juv. 3.92>	haec eadem licet et nobis laudare, sed illis
<juv. 3.93>	creditur. an melior cum Thaida sustinet aut cum
<juv. 3.94>	uxorem comoedus agit vel Dorida nullo
<juv. 3.95>	cultam palliolo? mulier nempe ipsa videtur,
<juv. 3.96>	non persona, loqui: vacua et plana omnia dicas
<juv. 3.97>	infra ventriculum et tenui distantia rima.
<juv. 3.98>	nec tamen Antiochus nec erit mirabilis illic
<juv. 3.99>	aut Stratocles aut cum molli Demetrius Haemo:
<juv. 3.100>	natio comoeda est. rides, maiore cachinno
<juv. 3.101>	concutitur; flet, si lacrimas conspexit amici,
<juv. 3.102>	nec dolet; igniculum brumae si tempore poscas,
<juv. 3.103>	accipit endromidem; si dixeris "aestuo," sudat.
<juv. 3.104>	non sumus ergo pares: melior, qui semper et omni
<juv. 3.105>	nocte dieque potest aliena sumere vultum
<juv. 3.106>	a facie, iactare manus laudare paratus,
<juv. 3.107>	si bene ructavit, si rectum minxit amicus,
<juv. 3.108>	si trulla inverso crepitum dedit aurea fundo.
<juv. 3.109>	Praeterea sanctum nihil +aut+ ab inguine tutum,
<juv. 3.110>	non matrona laris, non filia virgo, nec ipse
<juv. 3.111>	sponsus levis adhuc, non filius ante pudicus.
<juv. 3.112>	horum si nihil est, aviam resupinat amici.
<juv. 3.113>	[scire volunt secreta domus atque inde timeri.]
<juv. 3.114>	et quoniam coepit Graecorum mentio, transi
<juv. 3.115>	gymnasia atque audi facinus maioris abollae.
<juv. 3.116>	Stoicus occidit Baream delator amicum
<juv. 3.117>	discipulumque senex ripa nutritus in illa
<juv. 3.118>	ad quam Gorgonei delapsa est pinna caballi.
<juv. 3.119>	non est Romano cuiquam locus hic, ubi regnat
<juv. 3.120>	Protogenes aliquis vel Diphilus aut Hermarchus,
<juv. 3.121>	qui gentis vitio numquam partitur amicum,
<juv. 3.122>	solus habet. nam cum facilem stillavit in aurem
<juv. 3.123>	exiguum de naturae patriaeque veneno,
<juv. 3.124>	limine summoveor, perierunt tempora longi
<juv. 3.125>	servitii; nusquam minor est iactura clientis.
<juv. 3.126>	Quod porro officium, ne nobis blandiar, aut quod
<juv. 3.127>	pauperis hic meritum, si curet nocte togatus
<juv. 3.128>	currere, cum praetor lictorem inpellat et ire
<juv. 3.129>	praecipitem iubeat dudum vigilantibus orbis,
<juv. 3.130>	ne prior Albinam et Modiam collega salutet?
<juv. 3.131>	divitis hic servo cludit latus ingenuorum
<juv. 3.132>	filius; alter enim quantum in legione tribuni
<juv. 3.133>	accipiunt donat Calvinae vel Catienae,
<juv. 3.134>	ut semel aut iterum super illam palpitet; at tu,
<juv. 3.135>	cum tibi vestiti facies scorti placet, haeres
<juv. 3.136>	et dubitas alta Chionen deducere sella.
<juv. 3.137>	da testem Romae tam sanctum quam fuit hospes
<juv. 3.138>	numinis Idaei, procedat vel Numa vel qui
<juv. 3.139>	servavit trepidam flagranti ex aede Minervam:
<juv. 3.140>	protinus ad censum, de moribus ultima fiet
<juv. 3.141>	quaestio. "quot pascit servos? quot possidet agri
<juv. 3.142>	iugera? quam multa magnaque paropside cenat?"
<juv. 3.143>	quantum quisque sua nummorum servat in arca,
<juv. 3.144>	tantum habet et fidei. iures licet et Samothracum
<juv. 3.145>	et nostrorum aras, contemnere fulmina pauper
<juv. 3.146>	creditur atque deos dis ignoscentibus ipsis.
<juv. 3.147>	Quid quod materiam praebet causasque iocorum
<juv. 3.148>	omnibus hic idem, si foeda et scissa lacerna,
<juv. 3.149>	si toga sordidula est et rupta calceus alter
<juv. 3.150>	pelle patet, vel si consuto volnere crassum
<juv. 3.151>	atque recens linum ostendit non una cicatrix?
<juv. 3.152>	nil habet infelix paupertas durius in se
<juv. 3.153>	quam quod ridiculos homines facit. "exeat" inquit,
<juv. 3.154>	"si pudor est, et de pulvino surgat equestri,
<juv. 3.155>	cuius res legi non sufficit, et sedeant hic
<juv. 3.156>	lenonum pueri quocumque ex fornice nati,
<juv. 3.157>	hic plaudat nitidus praeconis filius inter
<juv. 3.158>	pinnirapi cultos iuvenes iuvenesque lanistae."
<juv. 3.159>	sic libitum vano, qui nos distinxit, Othoni.
<juv. 3.160>	quis gener hic placuit censu minor atque puellae
<juv. 3.161>	sarcinulis inpar? quis pauper scribitur heres?
<juv. 3.162>	quando in consilio est aedilibus? agmine facto
<juv. 3.163>	debuerant olim tenues migrasse Quirites.
<juv. 3.164>	Haut facile emergunt quorum virtutibus obstat
<juv. 3.165>	res angusta domi, sed Romae durior illis
<juv. 3.166>	conatus: magno hospitium miserabile, magno
<juv. 3.167>	servorum ventres, et frugi cenula magno.
<juv. 3.168>	fictilibus cenare pudet, quod turpe negabis
<juv. 3.169>	translatus subito ad Marsos mensamque Sabellam
<juv. 3.170>	contentusque illic Veneto duroque cucullo.
<juv. 3.171>	Pars magna Italiae est, si verum admittimus, in qua
<juv. 3.172>	nemo togam sumit nisi mortuus. ipsa dierum
<juv. 3.173>	festorum herboso colitur si quando theatro
<juv. 3.174>	maiestas tandemque redit ad pulpita notum
<juv. 3.175>	exodium, cum personae pallentis hiatum
<juv. 3.176>	in gremio matris formidat rusticus infans,
<juv. 3.177>	aequales habitus illic similesque videbis
<juv. 3.178>	orchestram et populum; clari velamen honoris
<juv. 3.179>	sufficiunt tunicae summis aedilibus albae.
<juv. 3.180>	hic ultra vires habitus nitor, hic aliquid plus
<juv. 3.181>	quam satis est interdum aliena sumitur arca.
<juv. 3.182>	commune id vitium est: hic vivimus ambitiosa
<juv. 3.183>	paupertate omnes. quid te moror? omnia Romae
<juv. 3.184>	cum pretio. quid das, ut Cossum aliquando salutes,
<juv. 3.185>	ut te respiciat clauso Veiento labello?
<juv. 3.186>	ille metit barbam, crinem hic deponit amati;
<juv. 3.187>	plena domus libis venalibus: accipe et istud
<juv. 3.188>	fermentum tibi habe. praestare tributa clientes
<juv. 3.189>	cogimur et cultis augere peculia servis.
<juv. 3.190>	Quis timet aut timuit gelida Praeneste ruinam
<juv. 3.191>	aut positis nemorosa inter iuga Volsiniis aut
<juv. 3.192>	simplicibus Gabiis aut proni Tiburis arce?
<juv. 3.193>	nos urbem colimus tenui tibicine fultam
<juv. 3.194>	magna parte sui; nam sic labentibus obstat
<juv. 3.195>	vilicus et, veteris rimae cum texit hiatum,
<juv. 3.196>	securos pendente iubet dormire ruina.
<juv. 3.197>	vivendum est illic, ubi nulla incendia, nulli
<juv. 3.198>	nocte metus. iam poscit aquam, iam frivola transfert
<juv. 3.199>	Ucalegon, tabulata tibi iam tertia fumant:
<juv. 3.200>	tu nescis; nam si gradibus trepidatur ab imis,
<juv. 3.201>	ultimus ardebit quem tegula sola tuetur
<juv. 3.202>	a pluvia, molles ubi reddunt ova columbae.
<juv. 3.203>	lectus erat Cordo Procula minor, urceoli sex
<juv. 3.204>	ornamentum abaci, nec non et parvulus infra
<juv. 3.205>	cantharus et recubans sub eodem marmore Chiron,
<juv. 3.206>	iamque vetus Graecos servabat cista libellos
<juv. 3.207>	et divina opici rodebant carmina mures.
<juv. 3.208>	nil habuit Cordus, quis enim negat? et tamen illud
<juv. 3.209>	perdidit infelix totum nihil. ultimus autem
<juv. 3.210>	aerumnae cumulus, quod nudum et frusta rogantem
<juv. 3.211>	nemo cibo, nemo hospitio tectoque iuvabit.
<juv. 3.212>	Si magna Asturici cecidit domus, horrida mater,
<juv. 3.213>	pullati proceres, differt vadimonia praetor.
<juv. 3.214>	tum gemimus casus urbis, tunc odimus ignem.
<juv. 3.215>	ardet adhuc, et iam accurrit qui marmora donet,
<juv. 3.216>	conferat inpensas; hic nuda et candida signa,
<juv. 3.217>	hic aliquid praeclarum Euphranoris et Polycliti,
<juv. 3.218>	haec Asianorum vetera ornamenta deorum,
<juv. 3.219>	hic libros dabit et forulos mediamque Minervam,
<juv. 3.220>	hic modium argenti. meliora ac plura reponit
<juv. 3.221>	Persicus orborum lautissimus et merito iam
<juv. 3.222>	suspectus tamquam ipse suas incenderit aedes.
<juv. 3.223>	Si potes avelli circensibus, optima Sorae
<juv. 3.224>	aut Fabrateriae domus aut Frusinone paratur
<juv. 3.225>	quanti nunc tenebras unum conducis in annum.
<juv. 3.226>	hortulus hic puteusque brevis nec reste movendus
<juv. 3.227>	in tenuis plantas facili diffunditur haustu.
<juv. 3.228>	vive bidentis amans et culti vilicus horti
<juv. 3.229>	unde epulum possis centum dare Pythagoreis.
<juv. 3.230>	est aliquid, quocumque loco, quocumque recessu,
<juv. 3.231>	unius sese dominum fecisse lacertae.
<juv. 3.232>	Plurimus hic aeger moritur vigilando (sed ipsum
<juv. 3.233>	languorem peperit cibus inperfectus et haerens
<juv. 3.234>	ardenti stomacho); nam quae meritoria somnum
<juv. 3.235>	admittunt? magnis opibus dormitur in urbe.
<juv. 3.236>	inde caput morbi. raedarum transitus arto
<juv. 3.237>	vicorum in flexu et stantis convicia mandrae
<juv. 3.238>	eripient somnum Druso vitulisque marinis.
<juv. 3.239>	si vocat officium, turba cedente vehetur
<juv. 3.240>	dives et ingenti curret super ora Liburna
<juv. 3.241>	atque obiter leget aut scribet vel dormiet intus;
<juv. 3.242>	namque facit somnum clausa lectica fenestra.
<juv. 3.243>	ante tamen veniet: nobis properantibus obstat
<juv. 3.244>	unda prior, magno populus premit agmine lumbos
<juv. 3.245>	qui sequitur; ferit hic cubito, ferit assere duro
<juv. 3.246>	alter, at hic tignum capiti incutit, ille metretam.
<juv. 3.247>	pinguia crura luto, planta mox undique magna
<juv. 3.248>	calcor, et in digito clavus mihi militis haeret.
<juv. 3.249>	Nonne vides quanto celebretur sportula fumo?
<juv. 3.250>	centum convivae, sequitur sua quemque culina.
<juv. 3.251>	Corbulo vix ferret tot vasa ingentia, tot res
<juv. 3.252>	inpositas capiti, quas recto vertice portat
<juv. 3.253>	servulus infelix et cursu ventilat ignem.
<juv. 3.254>	scinduntur tunicae sartae modo, longa coruscat
<juv. 3.255>	serraco veniente abies, atque altera pinum
<juv. 3.256>	plaustra vehunt; nutant alte populoque minantur.
<juv. 3.257>	nam si procubuit qui saxa Ligustica portat
<juv. 3.258>	axis et eversum fudit super agmina montem,
<juv. 3.259>	quid superest de corporibus? quis membra, quis ossa
<juv. 3.260>	invenit? obtritum volgi perit omne cadaver
<juv. 3.261>	more animae. domus interea secura patellas
<juv. 3.262>	iam lavat et bucca foculum excitat et sonat unctis
<juv. 3.263>	striglibus et pleno componit lintea guto.
<juv. 3.264>	haec inter pueros varie properantur, at ille
<juv. 3.265>	iam sedet in ripa taetrumque novicius horret
<juv. 3.266>	porthmea nec sperat caenosi gurgitis alnum
<juv. 3.267>	infelix nec habet quem porrigat ore trientem.
<juv. 3.268>	Respice nunc alia ac diversa pericula noctis:
<juv. 3.269>	quod spatium tectis sublimibus unde cerebrum
<juv. 3.270>	testa ferit, quotiens rimosa et curta fenestris
<juv. 3.271>	vasa cadant, quanto percussum pondere signent
<juv. 3.272>	et laedant silicem. possis ignavus haberi
<juv. 3.273>	et subiti casus inprovidus, ad cenam si
<juv. 3.274>	intestatus eas: adeo tot fata, quot illa
<juv. 3.275>	nocte patent vigiles te praetereunte fenestrae.
<juv. 3.276>	ergo optes votumque feras miserabile tecum,
<juv. 3.277>	ut sint contentae patulas defundere pelves.
<juv. 3.278>	Ebrius ac petulans, qui nullum forte cecidit,
<juv. 3.279>	dat poenas, noctem patitur lugentis amicum
<juv. 3.280>	Pelidae, cubat in faciem, mox deinde supinus:
<juv. 3.281>	[ergo non aliter poterit dormire; quibusdam]
<juv. 3.282>	somnum rixa facit. sed quamvis inprobus annis
<juv. 3.283>	atque mero fervens cavet hunc quem coccina laena
<juv. 3.284>	vitari iubet et comitum longissimus ordo,
<juv. 3.285>	multum praeterea flammarum et aenea lampas.
<juv. 3.286>	me, quem luna solet deducere vel breve lumen
<juv. 3.287>	candelae, cuius dispenso et tempero filum,
<juv. 3.288>	contemnit. miserae cognosce prohoemia rixae,
<juv. 3.289>	si rixa est, ubi tu pulsas, ego vapulo tantum.
<juv. 3.290>	stat contra starique iubet. parere necesse est;
<juv. 3.291>	nam quid agas, cum te furiosus cogat et idem
<juv. 3.292>	fortior? "unde venis" exclamat, "cuius aceto,
<juv. 3.293>	cuius conche tumes? quis tecum sectile porrum
<juv. 3.294>	sutor et elixi verecis labra comedit?
<juv. 3.295>	nil mihi respondes? aut dic aut accipe calcem.
<juv. 3.296>	ede ubi consistas: in qua te quaero proseucha?"
<juv. 3.297>	dicere si temptes aliquid tacitusve recedas,
<juv. 3.298>	tantumdem est: feriunt pariter, vadimonia deinde
<juv. 3.299>	irati faciunt. libertas pauperis haec est:
<juv. 3.300>	pulsatus rogat et pugnis concisus adorat
<juv. 3.301>	ut liceat paucis cum dentibus inde reverti.
<juv. 3.302>	Nec tamen haec tantum metuas; nam qui spoliet te
<juv. 3.303>	non derit clausis domibus postquam omnis ubique
<juv. 3.304>	fixa catenatae siluit compago tabernae.
<juv. 3.305>	interdum et ferro subitus grassator agit rem:
<juv. 3.306>	armato quotiens tutae custode tenentur
<juv. 3.307>	et Pomptina palus et Gallinaria pinus,
<juv. 3.308>	sic inde huc omnes tamquam ad vivaria currunt.
<juv. 3.309>	qua fornace graves, qua non incude catenae?
<juv. 3.310>	maximus in vinclis ferri modus, ut timeas ne
<juv. 3.311>	vomer deficiat, ne marra et sarcula desint.
<juv. 3.312>	felices proavorum atavos, felicia dicas
<juv. 3.313>	saecula quae quondam sub regibus atque tribunis
<juv. 3.314>	viderunt uno contentam carcere Romam.
<juv. 3.315>	His alias poteram et pluris subnectere causas,
<juv. 3.316>	sed iumenta vocant et sol inclinat. eundum est;
<juv. 3.317>	nam mihi commota iamdudum mulio virga
<juv. 3.318>	adnuit. ergo vale nostri memor, et quotiens te
<juv. 3.319>	Roma tuo refici properantem reddet Aquino,
<juv. 3.320>	me quoque ad Helvinam Cererem vestramque Dianam
<juv. 3.321>	converte a Cumis. saturarum ego, ni pudet illas,
<juv. 3.322>	auditor gelidos veniam caligatus in agros.'

<juv. 4.1>	Ecce iterum Crispinus, et est mihi saepe uocandus
<juv. 4.2>	ad partes, monstrum nulla uirtute redemptum 
<juv. 4.3>	a uitiis, aegrae solaque libidine fortes 
<juv. 4.4>	deliciae, uiduas tantum aspernatus adulter. 
<juv. 4.5>	quid refert igitur, quantis iumenta fatiget
<juv. 4.6>	porticibus, quanta nemorum uectetur in umbra, 
<juv. 4.7>	iugera quot uicina foro, quas emerit aedes 
<juv. 4.8>	[nemo malus felix, minime corruptor et idem] 
<juv. 4.9>	incestus, cum quo nuper uittata iacebat 
<juv. 4.10>	sanguine adhuc uiuo terram subitura sacerdos?
<juv. 4.11>	sed nunc de factis leuioribus. et tamen alter 
<juv. 4.12>	si fecisset idem caderet sub iudice morum; 
<juv. 4.13>	nam, quod turpe bonis Titio Seiioque, decebat 
<juv. 4.14>	Crispinum. quid agas, cum dira et foedior omni 
<juv. 4.15>	crimine persona est? mullum sex milibus emit,
<juv. 4.16>	aequantem sane paribus sestertia libris, 
<juv. 4.17>	ut perhibent qui de magnis maiora locuntur. 
<juv. 4.18>	consilium laudo artificis, si munere tanto 
<juv. 4.19>	praecipuam in tabulis ceram senis abstulit orbi; 
<juv. 4.20>	est ratio ulterior, magnae si misit amicae,
<juv. 4.21>	quae uehitur cluso latis specularibus antro. 
<juv. 4.22>	nil tale expectes: emit sibi. multa uidemus 
<juv. 4.23>	quae miser et frugi non fecit Apicius. hoc tu 
<juv. 4.24>	succinctus patria quondam, Crispine, papyro? 
<juv. 4.25>	hoc pretio squamae? potuit fortasse minoris
<juv. 4.26>	piscator quam piscis emi; prouincia tanti 
<juv. 4.27>	uendit agros, sed maiores Apulia uendit. 
<juv. 4.28>	qualis tunc epulas ipsum gluttisse putamus 
<juv. 4.29>	induperatorem, cum tot sestertia, partem 
<juv. 4.30>	exiguam et modicae sumptam de margine cenae,
<juv. 4.31>	purpureus magni ructarit scurra Palati, 
<juv. 4.32>	iam princeps equitum, magna qui uoce solebat 
<juv. 4.33>	uendere municipes fracta de merce siluros? 
<juv. 4.34>	incipe, Calliope. licet et considere: non est 
<juv. 4.35>	cantandum, res uera agitur. narrate, puellae
<juv. 4.36>	Pierides, prosit mihi uos dixisse puellas. 
<juv. 4.37>	cum iam semianimum laceraret Flauius orbem 
<juv. 4.38>	ultimus et caluo seruiret Roma Neroni, 
<juv. 4.39>	incidit Hadriaci spatium admirabile rhombi 
<juv. 4.40>	ante domum Veneris, quam Dorica sustinet Ancon,
<juv. 4.41>	impleuitque sinus; neque enim minor haeserat illis 
<juv. 4.42>	quos operit glacies Maeotica ruptaque tandem 
<juv. 4.43>	solibus effundit torrentis ad ostia Ponti 
<juv. 4.44>	desidia tardos et longo frigore pingues. 
<juv. 4.45>	destinat hoc monstrum cumbae linique magister
<juv. 4.46>	pontifici summo. quis enim proponere talem 
<juv. 4.47>	aut emere auderet, cum plena et litora multo 
<juv. 4.48>	delatore forent? dispersi protinus algae 
<juv. 4.49>	inquisitores agerent cum remige nudo, 
<juv. 4.50>	non dubitaturi fugitiuum dicere piscem
<juv. 4.51>	depastumque diu uiuaria Caesaris, inde 
<juv. 4.52>	elapsum ueterem ad dominum debere reuerti. 
<juv. 4.53>	si quid Palfurio, si credimus Armillato, 
<juv. 4.54>	quidquid conspicuum pulchrumque est aequore toto 
<juv. 4.55>	res fisci est, ubicumque natat. donabitur ergo,
<juv. 4.56>	ne pereat. iam letifero cedente pruinis 
<juv. 4.57>	autumno, iam quartanam sperantibus aegris, 
<juv. 4.58>	stridebat deformis hiems praedamque recentem 
<juv. 4.59>	seruabat; tamen hic properat, uelut urgueat auster. 
<juv. 4.60>	utque lacus suberant, ubi quamquam diruta seruat
<juv. 4.61>	ignem Troianum et Vestam colit Alba minorem, 
<juv. 4.62>	obstitit intranti miratrix turba parumper. 
<juv. 4.63>	ut cessit, facili patuerunt cardine ualuae; 
<juv. 4.64>	exclusi spectant admissa obsonia patres. 
<juv. 4.65>	itur ad Atriden. tum Picens 'accipe' dixit
<juv. 4.66>	'priuatis maiora focis. genialis agatur 
<juv. 4.67>	iste dies. propera stomachum laxare sagina 
<juv. 4.68>	et tua seruatum consume in saecula rhombum. 
<juv. 4.69>	ipse capi uoluit.' quid apertius? et tamen illi 
<juv. 4.70>	surgebant cristae. nihil est quod credere de se 
<juv. 4.71>	non possit cum laudatur dis aequa potestas. 
<juv. 4.72>	sed derat pisci patinae mensura. uocantur 
<juv. 4.73>	ergo in consilium proceres, quos oderat ille, 
<juv. 4.74>	in quorum facie miserae magnaeque sedebat 
<juv. 4.75>	pallor amicitiae. primus clamante Liburno
<juv. 4.76>	'currite, iam sedit' rapta properabat abolla 
<juv. 4.77>	Pegasus, attonitae positus modo uilicus urbi. 
<juv. 4.78>	anne aliud tum praefecti? quorum optimus atque 
<juv. 4.79>	interpres legum sanctissimus omnia, quamquam 
<juv. 4.80>	temporibus diris, tractanda putabat inermi
<juv. 4.81>	iustitia. uenit et Crispi iucunda senectus, 
<juv. 4.82>	cuius erant mores qualis facundia, mite 
<juv. 4.83>	ingenium. maria ac terras populosque regenti 
<juv. 4.84>	quis comes utilior, si clade et peste sub illa 
<juv. 4.85>	saeuitiam damnare et honestum adferre liceret
<juv. 4.86>	consilium? sed quid uiolentius aure tyranni, 
<juv. 4.87>	cum quo de pluuiis aut aestibus aut nimboso 
<juv. 4.88>	uere locuturi fatum pendebat amici? 
<juv. 4.89>	ille igitur numquam derexit bracchia contra 
<juv. 4.90>	torrentem, nec ciuis erat qui libera posset
<juv. 4.91>	uerba animi proferre et uitam inpendere uero. 
<juv. 4.92>	sic multas hiemes atque octogensima uidit 
<juv. 4.93>	solstitia, his armis illa quoque tutus in aula. 
<juv. 4.94>	proximus eiusdem properabat Acilius aeui 
<juv. 4.95>	cum iuuene indigno quem mors tam saeua maneret
<juv. 4.96>	et domini gladiis tam festinata; sed olim 
<juv. 4.97>	prodigio par est in nobilitate senectus, 
<juv. 4.98>	unde fit ut malim fraterculus esse gigantis. 
<juv. 4.99>	profuit ergo nihil misero quod comminus ursos 
<juv. 4.100>	figebat Numidas Albana nudus harena
<juv. 4.101>	uenator. quis enim iam non intellegat artes 
<juv. 4.102>	patricias? quis priscum illud miratur acumen, 
<juv. 4.103>	Brute, tuum? facile est barbato inponere regi. 
<juv. 4.104>	nec melior uultu quamuis ignobilis ibat 
<juv. 4.105>	Rubrius, offensae ueteris reus atque tacendae,
<juv. 4.106>	et tamen inprobior saturam scribente cinaedo. 
<juv. 4.107>	Montani quoque uenter adest abdomine tardus, 
<juv. 4.108>	et matutino sudans Crispinus amomo 
<juv. 4.109>	quantum uix redolent duo funera, saeuior illo 
<juv. 4.110>	Pompeius tenui iugulos aperire susurro,
<juv. 4.111>	et qui uulturibus seruabat uiscera Dacis 
<juv. 4.112>	Fuscus marmorea meditatus proelia uilla, 
<juv. 4.113>	et cum mortifero prudens Veiiento Catullo, 
<juv. 4.114>	qui numquam uisae flagrabat amore puellae, 
<juv. 4.115>	grande et conspicuum nostro quoque tempore monstrum,
<juv. 4.116>	caecus adulator dirusque ~a ponte~ satelles, 
<juv. 4.117>	dignus Aricinos qui mendicaret ad axes 
<juv. 4.118>	blandaque deuexae iactaret basia raedae. 
<juv. 4.119>	nemo magis rhombum stupuit; nam plurima dixit 
<juv. 4.120>	in laeuum conuersus, at illi dextra iacebat
<juv. 4.121>	belua. sic pugnas Cilicis laudabat et ictus 
<juv. 4.122>	et pegma et pueros inde ad uelaria raptos. 
<juv. 4.123>	non cedit Veiiento, sed ut fanaticus oestro 
<juv. 4.124>	percussus, Bellona, tuo diuinat et 'ingens 
<juv. 4.125>	omen habes' inquit 'magni clarique triumphi.
<juv. 4.126>	regem aliquem capies, aut de temone Britanno 
<juv. 4.127>	excidet Aruiragus. peregrina est belua: cernis 
<juv. 4.128>	erectas in terga sudes?' hoc defuit unum 
<juv. 4.129>	Fabricio, patriam ut rhombi memoraret et annos. 
<juv. 4.130>	'quidnam igitur censes? conciditur?' 'absit ab illo 
<juv. 4.131>	dedecus hoc' Montanus ait, 'testa alta paretur 
<juv. 4.132>	quae tenui muro spatiosum colligat orbem. 
<juv. 4.133>	debetur magnus patinae subitusque Prometheus. 
<juv. 4.134>	argillam atque rotam citius properate, sed ex hoc 
<juv. 4.135>	tempore iam, Caesar, figuli tua castra sequantur.'
<juv. 4.136>	uicit digna uiro sententia. nouerat ille 
<juv. 4.137>	luxuriam inperii ueterem noctesque Neronis 
<juv. 4.138>	iam medias aliamque famem, cum pulmo Falerno 
<juv. 4.139>	arderet. nulli maior fuit usus edendi 
<juv. 4.140>	tempestate mea: Circeis nata forent an
<juv. 4.141>	Lucrinum ad saxum Rutupinoue edita fundo 
<juv. 4.142>	ostrea callebat primo deprendere morsu, 
<juv. 4.143>	et semel aspecti litus dicebat echini. 
<juv. 4.144>	surgitur et misso proceres exire iubentur 
<juv. 4.145>	consilio, quos Albanam dux magnus in arcem
<juv. 4.146>	traxerat attonitos et festinare coactos, 
<juv. 4.147>	tamquam de Chattis aliquid toruisque Sygambris 
<juv. 4.148>	dicturus, tamquam ex diuersis partibus orbis 
<juv. 4.149>	anxia praecipiti uenisset epistula pinna. 
<juv. 4.150>	atque utinam his potius nugis tota illa dedisset
<juv. 4.151>	tempora saeuitiae, claras quibus abstulit urbi 
<juv. 4.152>	inlustresque animas inpune et uindice nullo. 
<juv. 4.153>	sed periit postquam cerdonibus esse timendus 
<juv. 4.154>	coeperat: hoc nocuit Lamiarum caede madenti.

<juv. 5.1>	Si te propositi nondum pudet atque eadem est mens,
<juv. 5.2>	ut bona summa putes aliena uiuere quadra,
<juv. 5.3>	si potes illa pati quae nec Sarmentus iniquas
<juv. 5.4>	Caesaris ad mensas nec uilis Gabba tulisset,
<juv. 5.5>	quamuis iurato metuam tibi credere testi.
<juv. 5.6>	uentre nihil noui frugalius; hoc tamen ipsum
<juv. 5.7>	defecisse puta, quod inani sufficit aluo:
<juv. 5.8>	nulla crepido uacat? nusquam pons et tegetis pars
<juv. 5.9>	dimidia breuior? tantine iniuria cenae,
<juv. 5.10>	tam ieiuna fames, cum possit honestius illic
<juv. 5.11>	et tremere et sordes farris mordere canini?
<juv. 5.12>	primo fige loco, quod tu discumbere iussus
<juv. 5.13>	mercedem solidam ueterum capis officiorum.
<juv. 5.14>	fructus amicitiae magnae cibus: inputat hunc rex,
<juv. 5.15>	et quamuis rarum tamen inputat. ergo duos post
<juv. 5.16>	si libuit menses neglectum adhibere clientem,
<juv. 5.17>	tertia ne uacuo cessaret culcita lecto,
<juv. 5.18>	'una simus' ait. uotorum summa. quid ultra
<juv. 5.19>	quaeris? habet Trebius propter quod rumpere somnum
<juv. 5.20>	debeat et ligulas dimittere, sollicitus ne
<juv. 5.21>	tota salutatrix iam turba peregerit orbem,
<juv. 5.22>	sideribus dubiis aut illo tempore quo se
<juv. 5.23>	frigida circumagunt pigri serraca Bootae.
<juv. 5.24>	qualis cena tamen! uinum quod sucida nolit
<juv. 5.25>	lana pati: de conuiua Corybanta uidebis.
<juv. 5.26>	iurgia proludunt, sed mox et pocula torques
<juv. 5.27>	saucius et rubra deterges uulnera mappa,
<juv. 5.28>	inter uos quotiens libertorumque cohortem
<juv. 5.29>	pugna Saguntina feruet commissa lagona.
<juv. 5.30>	ipse capillato diffusum consule potat
<juv. 5.31>	calcatamque tenet bellis socialibus uuam.
<juv. 5.32>	cardiaco numquam cyathum missurus amico
<juv. 5.33>	cras bibet Albanis aliquid de montibus aut de
<juv. 5.34>	Setinis, cuius patriam titulumque senectus
<juv. 5.35>	deleuit multa ueteris fuligine testae,
<juv. 5.36>	quale coronati Thrasea Heluidiusque bibebant
<juv. 5.37>	Brutorum et Cassi natalibus. ipse capaces
<juv. 5.38>	Heliadum crustas et inaequales berullo
<juv. 5.39>	Virro tenet phialas: tibi non committitur aurum,
<juv. 5.40>	uel, si quando datur, custos adfixus ibidem,
<juv. 5.41>	qui numeret gemmas, ungues obseruet acutos.
<juv. 5.42>	da ueniam: praeclara illi laudatur iaspis.
<juv. 5.43>	nam Virro, ut multi, gemmas ad pocula transfert
<juv. 5.44>	a digitis, quas in uaginae fronte solebat
<juv. 5.45>	ponere zelotypo iuuenis praelatus Iarbae.
<juv. 5.46>	tu Beneuentani sutoris nomen habentem
<juv. 5.47>	siccabis calicem nasorum quattuor ac iam
<juv. 5.48>	quassatum et rupto poscentem sulpura uitro.
<juv. 5.49>	si stomachus domini feruet uinoque ciboque,
<juv. 5.50>	frigidior Geticis petitur decocta pruinis.
<juv. 5.51>	non eadem uobis poni modo uina querebar?
<juv. 5.52>	uos aliam potatis aquam. tibi pocula cursor
<juv. 5.53>	Gaetulus dabit aut nigri manus ossea Mauri
<juv. 5.54>	et cui per mediam nolis occurrere noctem,
<juv. 5.55>	cliuosae ueheris dum per monumenta Latinae.
<juv. 5.56>	flos Asiae ante ipsum, pretio maiore paratus
<juv. 5.57>	quam fuit et Tulli census pugnacis et Anci
<juv. 5.58>	et, ne te teneam, Romanorum omnia regum
<juv. 5.59>	friuola. quod cum ita sit, tu Gaetulum Ganymedem
<juv. 5.60>	respice, cum sities. nescit tot milibus emptus
<juv. 5.61>	pauperibus miscere puer, sed forma, sed aetas
<juv. 5.62>	digna supercilio. quando ad te peruenit ille?
<juv. 5.63>	quando rogatus adest calidae gelidaeque minister?
<juv. 5.64>	quippe indignatur ueteri parere clienti
<juv. 5.65>	quodque aliquid poscas et quod se stante recumbas. 
<juv. 5.66>	[maxima quaeque domus seruis est plena superbis.]
<juv. 5.67>	ecce alius quanto porrexit murmure panem
<juv. 5.68>	uix fractum, solidae iam mucida frusta farinae,
<juv. 5.69>	quae genuinum agitent, non admittentia morsum.
<juv. 5.70>	sed tener et niueus mollique siligine fictus
<juv. 5.71>	seruatur domino. dextram cohibere memento;
<juv. 5.72>	salua sit artoptae reuerentia. finge tamen te
<juv. 5.73>	inprobulum, superest illic qui ponere cogat:
<juv. 5.74>	'uis tu consuetis, audax conuiua, canistris
<juv. 5.75>	impleri panisque tui nouisse colorem?'
<juv. 5.76>	'scilicet hoc fuerat, propter quod saepe relicta
<juv. 5.77>	coniuge per montem aduersum gelidasque cucurri
<juv. 5.78>	Esquilias, fremeret saeua cum grandine uernus
<juv. 5.79>	Iuppiter et multo stillaret paenula nimbo.'
<juv. 5.80>	aspice quam longo distinguat pectore lancem
<juv. 5.81>	quae fertur domino squilla, et quibus undique saepta
<juv. 5.82>	asparagis qua despiciat conuiuia cauda,
<juv. 5.83>	dum uenit excelsi manibus sublata ministri.
<juv. 5.84>	sed tibi dimidio constrictus cammarus ouo
<juv. 5.85>	ponitur exigua feralis cena patella.
<juv. 5.86>	ipse Venafrano piscem perfundit, at hic qui
<juv. 5.87>	pallidus adfertur misero tibi caulis olebit
<juv. 5.88>	lanternam; illud enim uestris datur alueolis quod
<juv. 5.89>	canna Micipsarum prora subuexit acuta,
<juv. 5.90>	propter quod Romae cum Boccare nemo lauatur,
<juv. 5.91>	quod tutos etiam facit a serpentibus atris.
<juv. 5.92>	mullus erit domini, quem misit Corsica uel quem
<juv. 5.93>	Tauromenitanae rupes, quando omne peractum est
<juv. 5.94>	et iam defecit nostrum mare, dum gula saeuit,
<juv. 5.95>	retibus adsiduis penitus scrutante macello
<juv. 5.96>	proxima, nec patimur Tyrrhenum crescere piscem.
<juv. 5.97>	instruit ergo focum prouincia, sumitur illinc
<juv. 5.98>	quod captator emat Laenas, Aurelia uendat.
<juv. 5.99>	Virroni muraena datur, quae maxima uenit
<juv. 5.100>	gurgite de Siculo; nam dum se continet Auster,
<juv. 5.101>	dum sedet et siccat madidas in carcere pinnas,
<juv. 5.102>	contemnunt mediam temeraria lina Charybdim:
<juv. 5.103>	uos anguilla manet longae cognata colubrae
<juv. 5.104>	aut ~glacie aspersus~ maculis Tiberinus et ipse
<juv. 5.105>	uernula riparum, pinguis torrente cloaca
<juv. 5.106>	et solitus mediae cryptam penetrare Suburae.
<juv. 5.107>	ipsi pauca uelim, facilem si praebeat aurem.
<juv. 5.108>	nemo petit, modicis quae mittebantur amicis
<juv. 5.109>	a Seneca, quae Piso bonus, quae Cotta solebat
<juv. 5.110>	largiri; namque et titulis et fascibus olim
<juv. 5.111>	maior habebatur donandi gloria. solum
<juv. 5.112>	poscimus ut cenes ciuiliter. hoc face et esto,
<juv. 5.113>	esto, ut nunc multi, diues tibi, pauper amicis.
<juv. 5.114>	anseris ante ipsum magni iecur, anseribus par
<juv. 5.115>	altilis, et flaui dignus ferro Meleagri
<juv. 5.116>	spumat aper. post hunc tradentur tubera, si uer
<juv. 5.117>	tunc erit et facient optata tonitrua cenas
<juv. 5.118>	maiores. 'tibi habe frumentum' Alledius inquit,
<juv. 5.119>	'o Libye, disiunge boues, dum tubera mittas.'
<juv. 5.120>	structorem interea, ne qua indignatio desit,
<juv. 5.121>	saltantem spectes et chironomunta uolanti
<juv. 5.122>	cultello, donec peragat dictata magistri
<juv. 5.123>	omnia; nec minimo sane discrimine refert
<juv. 5.124>	quo gestu lepores et quo gallina secetur.
<juv. 5.125>	duceris planta uelut ictus ab Hercule Cacus
<juv. 5.126>	et ponere foris, si quid temptaueris umquam
<juv. 5.127>	hiscere tamquam habeas tria nomina. quando propinat
<juv. 5.128>	Virro tibi sumitue tuis contacta labellis
<juv. 5.129>	pocula? quis uestrum temerarius usque adeo, quis
<juv. 5.130>	perditus, ut dicat regi 'bibe'? plurima sunt quae
<juv. 5.131>	non audent homines pertusa dicere laena.
<juv. 5.132>	quadringenta tibi si quis deus aut similis dis
<juv. 5.133>	et melior fatis donaret homuncio, quantus
<juv. 5.134>	ex nihilo, quantus fieres Virronis amicus!
<juv. 5.135>	'da Trebio, pone ad Trebium. uis, frater, ab ipsis
<juv. 5.136>	ilibus?' o nummi, uobis hunc praestat honorem,
<juv. 5.137>	uos estis frater. dominus tamen et domini rex
<juv. 5.138>	si uis tunc fieri, nullus tibi paruulus aula
<juv. 5.139>	luserit Aeneas nec filia dulcior illo.
<juv. 5.140>	[iucundum et carum sterilis facit uxor amicum.]
<juv. 5.141>	sed tua nunc Mycale pariat licet et pueros tres
<juv. 5.142>	in gremium patris fundat semel, ipse loquaci
<juv. 5.143>	gaudebit nido, uiridem thoraca iubebit
<juv. 5.144>	adferri minimasque nuces assemque rogatum,
<juv. 5.145>	ad mensam quotiens parasitus uenerit infans.
<juv. 5.146>	uilibus ancipites fungi ponentur amicis,
<juv. 5.147>	boletus domino, sed quales Claudius edit
<juv. 5.148>	ante illum uxoris, post quem nihil amplius edit.
<juv. 5.149>	Virro sibi et reliquis Virronibus illa iubebit
<juv. 5.150>	poma dari, quorum solo pascaris odore,
<juv. 5.151>	qualia perpetuus Phaeacum autumnus habebat,
<juv. 5.152>	credere quae possis subrepta sororibus Afris:
<juv. 5.153>	tu scabie frueris mali, quod in aggere rodit
<juv. 5.154>	qui tegitur parma et galea metuensque flagelli
<juv. 5.155>	discit ab hirsuta iaculum torquere capella.
<juv. 5.156>	forsitan inpensae Virronem parcere credas.
<juv. 5.157>	hoc agit, ut doleas; nam quae comoedia, mimus
<juv. 5.158>	quis melior plorante gula? ergo omnia fiunt,
<juv. 5.159>	si nescis, ut per lacrimas effundere bilem
<juv. 5.160>	cogaris pressoque diu stridere molari.
<juv. 5.161>	tu tibi liber homo et regis conuiua uideris:
<juv. 5.162>	captum te nidore suae putat ille culinae,
<juv. 5.163>	nec male coniectat; quis enim tam nudus, ut illum
<juv. 5.164>	bis ferat, Etruscum puero si contigit aurum
<juv. 5.165>	uel nodus tantum et signum de paupere loro?
<juv. 5.166>	spes bene cenandi uos decipit. 'ecce dabit iam
<juv. 5.167>	semesum leporem atque aliquid de clunibus apri,
<juv. 5.168>	ad nos iam ueniet minor altilis.' inde parato
<juv. 5.169>	intactoque omnes et stricto pane tacetis.
<juv. 5.170>	ille sapit, qui te sic utitur. omnia ferre
<juv. 5.171>	si potes, et debes. pulsandum uertice raso
<juv. 5.172>	praebebis quandoque caput nec dura timebis
<juv. 5.173>	flagra pati, his epulis et tali dignus amico.


<juv. 7.1>	Et spes et ratio studiorum in Caesare tantum;
<juv. 7.2>	solus enim tristes hac tempestate Camenas
<juv. 7.3>	respexit, cum iam celebres notique poetae
<juv. 7.4>	balneolum Gabiis, Romae conducere furnos 
<juv. 7.5>	temptarent, nec foedum alii nec turpe putarent
<juv. 7.6>	praecones fieri, cum desertis Aganippes
<juv. 7.7>	uallibus esuriens migraret in atria Clio.
<juv. 7.8>	nam si Pieria quadrans tibi nullus in umbra
<juv. 7.9>	ostendatur, ames nomen uictumque Machaerae
<juv. 7.10>	et uendas potius commissa quod auctio uendit
<juv. 7.11>	stantibus, oenophorum, tripedes, armaria, cistas,
<juv. 7.12>	Alcithoen Pacci, Thebas et Terea Fausti.
<juv. 7.13>	hoc satius quam si dicas sub iudice 'uidi'
<juv. 7.14>	quod non uidisti; faciant equites Asiani,
<juv. 7.15>	[quamquam et Cappadoces faciant equitesque Bithyni]
<juv. 7.16>	altera quos nudo traducit gallica talo.
<juv. 7.17>	nemo tamen studiis indignum ferre laborem
<juv. 7.18>	cogetur posthac, nectit quicumque canoris
<juv. 7.19>	eloquium uocale modis laurumque momordit.
<juv. 7.20>	hoc agite, o iuuenes. circumspicit et stimulat uos
<juv. 7.21>	materiamque sibi ducis indulgentia quaerit.
<juv. 7.22>	si qua aliunde putas rerum expectanda tuarum
<juv. 7.23>	praesidia atque ideo croceae membrana tabellae
<juv. 7.24>	impletur, lignorum aliquid posce ocius et quae
<juv. 7.25>	componis dona Veneris, Telesine, marito,
<juv. 7.26>	aut clude et positos tinea pertunde libellos.
<juv. 7.27>	frange miser calamum uigilataque proelia dele,
<juv. 7.28>	qui facis in parua sublimia carmina cella,
<juv. 7.29>	ut dignus uenias hederis et imagine macra.
<juv. 7.30>	spes nulla ulterior; didicit iam diues auarus 
<juv. 7.31>	tantum admirari, tantum laudare disertos,
<juv. 7.32>	ut pueri Iunonis auem. sed defluit aetas
<juv. 7.33>	et pelagi patiens et cassidis atque ligonis.
<juv. 7.34>	taedia tunc subeunt animos, tunc seque suamque
<juv. 7.35>	Terpsichoren odit facunda et nuda senectus.
<juv. 7.36>	accipe nunc artes. ne quid tibi conferat iste,
<juv. 7.37>	quem colis et Musarum et Apollinis aede relicta,
<juv. 7.38>	ipse facit uersus atque uni cedit Homero
<juv. 7.39>	propter mille annos, et si dulcedine famae
<juv. 7.40>	succensus recites, maculosas commodat aedes.
<juv. 7.41>	haec longe ferrata domus seruire iubetur
<juv. 7.42>	in qua sollicitas imitatur ianua portas.
<juv. 7.43>	scit dare libertos extrema in parte sedentis
<juv. 7.44>	ordinis et magnas comitum disponere uoces;
<juv. 7.45>	nemo dabit regum quanti subsellia constant
<juv. 7.46>	et quae conducto pendent anabathra tigillo
<juv. 7.47>	quaeque reportandis posita est orchestra cathedris.
<juv. 7.48>	nos tamen hoc agimus tenuique in puluere sulcos
<juv. 7.49>	ducimus et litus sterili uersamus aratro.
<juv. 7.50>	nam si discedas, laqueo tenet ambitiosi
<juv. 7.51>	[consuetudo mali, tenet insanabile multos]
<juv. 7.52>	scribendi cacoethes et aegro in corde senescit.
<juv. 7.53>	 sed uatem egregium, cui non sit publica uena,
<juv. 7.54>	qui nihil eitum soleat deducere, nec qui
<juv. 7.55>	communi feriat carmen triuiale moneta,
<juv. 7.56>	hunc, qualem nequeo monstrare et sentio tantum,
<juv. 7.57>	anxietate carens animus facit, omnis acerbi 
<juv. 7.58>	inpatiens, cupidus siluarum aptusque bibendis
<juv. 7.59>	fontibus Aonidum. neque enim cantare sub antro
<juv. 7.60>	Pierio thyrsumque potest contingere maesta
<juv. 7.61>	paupertas atque aeris inops, quo nocte dieque
<juv. 7.62>	corpus eget: satur est cum dicit Horatius 'euhoe.'
<juv. 7.63>	quis locus ingenio, nisi cum se carmine solo
<juv. 7.64>	uexant et dominis Cirrhae Nysaeque feruntur
<juv. 7.65>	pectora uestra duas non admittentia curas?
<juv. 7.66>	magnae mentis opus nec de lodice paranda
<juv. 7.67>	attonitae currus et equos faciesque deorum
<juv. 7.68>	aspicere et qualis Rutulum confundat Erinys.
<juv. 7.69>	nam si Vergilio puer et tolerabile desset
<juv. 7.70>	hospitium, caderent omnes a crinibus hydri,
<juv. 7.71>	surda nihil gemeret graue bucina. poscimus ut sit
<juv. 7.72>	non minor antiquo Rubrenus Lappa coturno,
<juv. 7.73>	cuius et alueolos et laenam pignerat Atreus?
<juv. 7.74>	non habet infelix Numitor quod mittat amico,
<juv. 7.75>	Quintillae quod donet habet, nec defuit illi
<juv. 7.76>	unde emeret multa pascendum carne leonem
<juv. 7.77>	iam domitum; constat leuiori belua sumptu
<juv. 7.78>	nimirum et capiunt plus intestina poetae.
<juv. 7.79>	contentus fama iaceat Lucanus in hortis
<juv. 7.80>	marmoreis, at Serrano tenuique Saleiio
<juv. 7.81>	gloria quantalibet quid erit, si gloria tantum est?
<juv. 7.82>	curritur ad uocem iucundam et carmen amicae
<juv. 7.83>	Thebaidos, laetam cum fecit Statius urbem
<juv. 7.84>	promisitque diem: tanta dulcedine captos
<juv. 7.85>	adficit ille animos tantaque libidine uolgi
<juv. 7.86>	auditur. sed cum fregit subsellia uersu 
<juv. 7.87>	esurit, intactam Paridi nisi uendit Agauen.
<juv. 7.88>	ille et militiae multis largitus honorem
<juv. 7.89>	semenstri uatum digitos circumligat auro.
<juv. 7.90>	quod non dant proceres, dabit histrio. tu Camerinos
<juv. 7.91>	et Baream, tu nobilium magna atria curas?
<juv. 7.92>	praefectos Pelopea facit, Philomela tribunos.
<juv. 7.93>	haut tamen inuideas uati quem pulpita pascunt.
<juv. 7.94>	quis tibi Maecenas, quis nunc erit aut Proculeius
<juv. 7.95>	aut Fabius, quis Cotta iterum, quis Lentulus alter?
<juv. 7.96>	tum par ingenio pretium, tunc utile multis
<juv. 7.97>	pallere et uinum toto nescire Decembri.
<juv. 7.98>	uester porro labor fecundior, historiarum
<juv. 7.99>	scriptores? perit hic plus temporis atque olei plus.
<juv. 7.100>	nullo quippe modo millensima pagina surgit
<juv. 7.101>	omnibus et crescit multa damnosa papyro;
<juv. 7.102>	sic ingens rerum numerus iubet atque operum lex.
<juv. 7.103>	quae tamen inde seges? terrae quis fructus apertae?
<juv. 7.104>	quis dabit historico quantum daret acta legenti?
<juv. 7.105>	'sed genus ignauum, quod lecto gaudet et umbra.'
<juv. 7.106>	dic igitur quid causidicis ciuilia praestent
<juv. 7.107>	officia et magno comites in fasce libelli.
<juv. 7.108>	 ipsi magna sonant, sed tum cum creditor audit
<juv. 7.109>	praecipue, uel si tetigit latus acrior illo
<juv. 7.110>	qui uenit ad dubium grandi cum codice nomen.
<juv. 7.111>	tunc inmensa caui spirant mendacia folles
<juv. 7.112>	conspuiturque sinus; ueram deprendere messem 
<juv. 7.113>	si libet, hinc centum patrimonia causidicorum,
<juv. 7.114>	parte alia solum russati pone Lacertae.
<juv. 7.115>	consedere duces, surgis tu pallidus Aiax
<juv. 7.116>	dicturus dubia pro libertate bubulco
<juv. 7.117>	iudice. rumpe miser tensum iecur, ut tibi lasso
<juv. 7.118>	figantur uirides, scalarum gloria, palmae.
<juv. 7.119>	quod uocis pretium? siccus petasunculus et uas
<juv. 7.120>	pelamydum aut ueteres, Maurorum epimenia, bulbi
<juv. 7.121>	aut uinum Tiberi deuectum, quinque lagonae.
<juv. 7.122>	si quater egisti, si contigit aureus unus,
<juv. 7.123>	inde cadunt partes ex foedere pragmaticorum.
<juv. 7.124>	'Aemilio dabitur quantum licet, et melius nos
<juv. 7.125>	egimus.' huius enim stat currus aeneus, alti
<juv. 7.126>	quadriiuges in uestibulis, atque ipse feroci
<juv. 7.127>	bellatore sedens curuatum hastile minatur
<juv. 7.128>	eminus et statua meditatur proelia lusca.
<juv. 7.129>	sic Pedo conturbat, Matho deficit, exitus hic est
<juv. 7.130>	Tongilii, magno cum rhinocerote lauari
<juv. 7.131>	qui solet et uexat lutulenta balnea turba
<juv. 7.132>	perque forum iuuenes longo premit assere Maedos
<juv. 7.133>	empturus pueros, argentum, murrina, uillas;
<juv. 7.134>	spondet enim Tyrio stlattaria purpura filo.
<juv. 7.135>	[et tamen est illis hoc utile. purpura uendit]
<juv. 7.136>	causidicum uendunt amethystina; conuenit illi
<juv. 7.137>	et strepitu et facie maioris uiuere census,
<juv. 7.138>	sed finem inpensae non seruat prodiga Roma. 
<juv. 7.139>	fidimus eloquio? Ciceroni nemo ducentos
<juv. 7.140>	nunc dederit nummos, nisi fulserit anulus ingens.
<juv. 7.141>	respicit haec primum qui litigat, an tibi serui
<juv. 7.142>	octo, decem comites, an post te sella, togati
<juv. 7.143>	ante pedes. ideo conducta Paulus agebat
<juv. 7.144>	sardonyche, atque ideo pluris quam Gallus agebat,
<juv. 7.145>	quam Basilus. rara in tenui facundia panno.
<juv. 7.146>	quando licet Basilo flentem producere matrem?
<juv. 7.147>	quis bene dicentem Basilum ferat? accipiat te
<juv. 7.148>	Gallia uel potius nutricula causidicorum
<juv. 7.149>	Africa, si placuit mercedem ponere linguae.
<juv. 7.150>	declamare doces? o ferrea pectora Vetti,
<juv. 7.151>	cum perimit saeuos classis numerosa tyrannos.
<juv. 7.152>	nam quaecumque sedens modo legerat, haec eadem stans
<juv. 7.153>	perferet atque eadem cantabit uersibus isdem.
<juv. 7.154>	occidit miseros crambe repetita magistros.
<juv. 7.155>	quis color et quod sit causae genus atque ubi summa
<juv. 7.156>	quaestio, quae ueniant diuersa parte sagittae,
<juv. 7.157>	nosse uolunt omnes, mercedem soluere nemo.
<juv. 7.158>	'mercedem appellas? quid enim scio?' 'culpa docentis
<juv. 7.159>	scilicet arguitur, quod laeuae parte mamillae
<juv. 7.160>	nil salit Arcadico iuueni, cuius mihi sexta
<juv. 7.161>	quaque die miserum dirus caput Hannibal inplet, 
<juv. 7.162>	quidquid id est de quo deliberat, an petat urbem
<juv. 7.163>	 a Cannis, an post nimbos et fulmina cautus
<juv. 7.164>	circumagat madidas a tempestate cohortes.
<juv. 7.165>	quantum uis stipulare et protinus accipe: quid do
<juv. 7.166>	ut totiens illum pater audiat?' haec alii sex
<juv. 7.167>	uel plures uno conclamant ore sophistae
<juv. 7.168>	et ueras agitant lites raptore relicto;
<juv. 7.169>	fusa uenena silent, malus ingratusque maritus
<juv. 7.170>	et quae iam ueteres sanant mortaria caecos.
<juv. 7.171>	ergo sibi dabit ipse rudem, si nostra mouebunt
<juv. 7.172>	consilia, et uitae diuersum iter ingredietur
<juv. 7.173>	ad pugnam qui rhetorica descendit ab umbra,
<juv. 7.174>	summula ne pereat qua uilis tessera uenit
<juv. 7.175>	frumenti; quippe haec merces lautissima. tempta
<juv. 7.176>	Chrysogonus quanti doceat uel Pollio quanti
<juv. 7.177>	lautorum pueros, artem scindes Theodori.
<juv. 7.178>	balnea sescentis et pluris porticus in qua
<juv. 7.179>	gestetur dominus quotiens pluit. anne serenum
<juv. 7.180>	expectet spargatque luto iumenta recenti?
<juv. 7.181>	hic potius, namque hic mundae nitet ungula mulae.
<juv. 7.182>	parte alia longis Numidarum fulta columnis
<juv. 7.183>	surgat et algentem rapiat cenatio solem.
<juv. 7.184>	quanticumque domus, ueniet qui fercula docte
<juv. 7.185>	conponit, ueniet qui pulmentaria condit.
<juv. 7.186>	hos inter sumptus sestertia Quintiliano,
<juv. 7.187>	ut multum, duo sufficient: res nulla minoris
<juv. 7.188>	constabit patri quam filius. 'unde igitur tot
<juv. 7.189>	Quintilianus habet saltus?' exempla nouorum 
<juv. 7.190>	fatorum transi. felix et pulcher et acer,
<juv. 7.191>	felix et sapiens et nobilis et generosus
<juv. 7.192>	adpositam nigrae lunam subtexit alutae,
<juv. 7.193>	felix orator quoque maximus et iaculator
<juv. 7.194>	et, si perfrixit, cantat bene. distat enim quae
<juv. 7.195>	sidera te excipiant modo primos incipientem
<juv. 7.196>	edere uagitus et adhuc a matre rubentem.
<juv. 7.197>	si Fortuna uolet, fies de rhetore consul;
<juv. 7.198>	si uolet haec eadem, fiet de consule rhetor.
<juv. 7.199>	Ventidius quid enim? quid Tullius? anne aliud quam
<juv. 7.200>	sidus et occulti miranda potentia fati?
<juv. 7.201>	seruis regna dabunt, captiuis fata triumphum.
<juv. 7.202>	felix ille tamen coruo quoque rarior albo.
<juv. 7.203>	paenituit multos uanae sterilisque cathedrae,
<juv. 7.204>	sicut Tharsimachi probat exitus atque Secundi
<juv. 7.205>	Carrinatis; et hunc inopem uidistis, Athenae,
<juv. 7.206>	nil praeter gelidas ausae conferre cicutas.
<juv. 7.207>	di maiorum umbris tenuem et sine pondere terram
<juv. 7.208>	spirantisque crocos et in urna perpetuum uer,
<juv. 7.209>	qui praeceptorem sancti uoluere parentis
<juv. 7.210>	esse loco. metuens uirgae iam grandis Achilles
<juv. 7.211>	cantabat patriis in montibus et cui non tunc
<juv. 7.212>	eliceret risum citharoedi cauda magistri;
<juv. 7.213>	sed Rufum atque alios caedit sua quemque iuuentus,
<juv. 7.214>	Rufum, quem totiens Ciceronem Allobroga dixit.
<juv. 7.215>	quis gremio Celadi doctique Palaemonis adfert
<juv. 7.216>	quantum grammaticus meruit labor? et tamen ex hoc,
<juv. 7.217>	quodcumque est (minus est autem quam rhetoris aera), 
<juv. 7.218>	discipuli custos praemordet acoenonoetus
<juv. 7.219>	et qui dispensat frangit sibi. cede, Palaemon,
<juv. 7.220>	et patere inde aliquid decrescere, non aliter quam
<juv. 7.221>	institor hibernae tegetis niueique cadurci,
<juv. 7.222>	dummodo non pereat mediae quod noctis ab hora
<juv. 7.223>	sedisti, qua nemo faber, qua nemo sederet
<juv. 7.224>	qui docet obliquo lanam deducere ferro,
<juv. 7.225>	dummodo non pereat totidem olfecisse lucernas
<juv. 7.226>	quot stabant pueri, cum totus decolor esset
<juv. 7.227>	Flaccus et haereret nigro fuligo Maroni.
<juv. 7.228>	rara tamen merces quae cognitione tribuni
<juv. 7.229>	non egeat. sed uos saeuas inponite leges,
<juv. 7.230>	ut praeceptori uerborum regula constet,
<juv. 7.231>	ut legat historias, auctores nouerit omnes
<juv. 7.232>	tamquam ungues digitosque suos, ut forte rogatus,
<juv. 7.233>	dum petit aut thermas aut Phoebi balnea, dicat
<juv. 7.234>	nutricem Anchisae, nomen patriamque nouercae
<juv. 7.235>	Anchemoli, dicat quot Acestes uixerit annis,
<juv. 7.236>	quot Siculi Phrygibus uini donauerit urnas.
<juv. 7.237>	exigite ut mores teneros ceu pollice ducat,
<juv. 7.238>	ut si quis cera uoltum facit; exigite ut sit
<juv. 7.239>	et pater ipsius coetus, ne turpia ludant,
<juv. 7.240>	ne faciant uicibus. non est leue tot puerorum
<juv. 7.241>	obseruare manus oculosque in fine trementis.
<juv. 7.242>	'haec' inquit 'cura; sed cum se uerterit annus,
<juv. 7.243>	accipe, uictori populus quod postulat, aurum.'

<juv. 8.1>	Stemmata quid faciunt? quid prodest, Pontice, longo
<juv. 8.2>	sanguine censeri, pictos ostendere uultus
<juv. 8.3>	maiorum et stantis in curribus Aemilianos
<juv. 8.4>	et Curios iam dimidios umeroque minorem
<juv. 8.5>	Coruinum et Galbam auriculis nasoque carentem,
<juv. 8.6>	[quis fructus generis tabula iactare capaci
<juv. 8.7>	Coruinum, posthac multa contingere uirga
<juv. 8.8>	fumosos equitum cum dictatore magistros,]
<juv. 8.9>	si coram Lepidis male uiuitur? effigies quo
<juv. 8.10>	tot bellatorum, si luditur alea pernox
<juv. 8.11>	ante Numantinos, si dormire incipis ortu
<juv. 8.12>	luciferi, quo signa duces et castra mouebant?
<juv. 8.13>	cur Allobrogicis et magna gaudeat ara
<juv. 8.14>	natus in Herculeo Fabius lare, si cupidus, si
<juv. 8.15>	uanus et Euganea quantumuis mollior agna,
<juv. 8.16>	si tenerum attritus Catinensi pumice lumbum
<juv. 8.17>	squalentis traducit auos emptorque ueneni
<juv. 8.18>	frangenda miseram funestat imagine gentem?
<juv. 8.19>	tota licet ueteres exornent undique cerae
<juv. 8.20>	atria, nobilitas sola est atque unica uirtus.
<juv. 8.21>	Paulus uel Cossus uel Drusus moribus esto,
<juv. 8.22>	hos ante effigies maiorum pone tuorum,
<juv. 8.23>	praecedant ipsas illi te consule uirgas.
<juv. 8.24>	prima mihi debes animi bona. sanctus haberi
<juv. 8.25>	iustitiaeque tenax factis dictisque mereris?
<juv. 8.26>	agnosco procerem; salue Gaetulice, seu tu
<juv. 8.27>	Silanus: quocumque alto de sanguine rarus
<juv. 8.28>	ciuis et egregius patriae contingis ouanti,
<juv. 8.29>	exclamare libet populus quod clamat Osiri
<juv. 8.30>	inuento. quis enim generosum dixerit hunc qui
<juv. 8.31>	indignus genere et praeclaro nomine tantum
<juv. 8.32>	insignis? nanum cuiusdam Atlanta uocamus,
<juv. 8.33>	Aethiopem Cycnum, prauam extortamque puellam
<juv. 8.34>	Europen; canibus pigris scabieque uetusta
<juv. 8.35>	leuibus et siccae lambentibus ora lucernae
<juv. 8.36>	nomen erit pardus, tigris, leo, si quid adhuc est
<juv. 8.37>	quod fremat in terris uiolentius. ergo cauebis
<juv. 8.38>	et metues ne tu sic Creticus aut Camerinus. 
<juv. 8.39>	his ego quem monui? tecum mihi sermo, Rubelli
<juv. 8.40>	Blande. tumes alto Drusorum stemmate, tamquam
<juv. 8.41>	feceris ipse aliquid propter quod nobilis esses,
<juv. 8.42>	ut te conciperet quae sanguine fulget Iuli,
<juv. 8.43>	non quae uentoso conducta sub aggere texit.
<juv. 8.44>	'uos humiles' inquis 'uolgi pars ultima nostri,
<juv. 8.45>	quorum nemo queat patriam monstrare parentis,
<juv. 8.46>	ast ego Cecropides.' uiuas et originis huius
<juv. 8.47>	gaudia longa feras. tamen ima plebe Quiritem
<juv. 8.48>	facundum inuenies, solet hic defendere causas
<juv. 8.49>	nobilis indocti; ueniet de plebe togata
<juv. 8.50>	qui iuris nodos et legum aenigmata soluat;
<juv. 8.51>	hinc petit Euphraten iuuenis domitique Bataui
<juv. 8.52>	custodes aquilas armis industrius; at tu
<juv. 8.53>	nil nisi Cecropides truncoque simillimus Hermae.
<juv. 8.54>	nullo quippe alio uincis discrimine quam quod
<juv. 8.55>	illi marmoreum caput est, tua uiuit imago.
<juv. 8.56>	dic mihi, Teucrorum proles, animalia muta
<juv. 8.57>	quis generosa putet nisi fortia. nempe uolucrem
<juv. 8.58>	sic laudamus equum, facili cui plurima palma
<juv. 8.59>	feruet et exultat rauco uictoria circo;
<juv. 8.60>	nobilis hic, quocumque uenit de gramine, cuius
<juv. 8.61>	clara fuga ante alios et primus in aequore puluis.
<juv. 8.62>	sed uenale pecus Coryphaei posteritas et
<juv. 8.63>	Hirpini, si rara iugo uictoria sedit.
<juv. 8.64>	nil ibi maiorum respectus, gratia nulla
<juv. 8.65>	umbrarum; dominos pretiis mutare iubentur
<juv. 8.66>	exiguis, trito ducunt epiraedia collo
<juv. 8.67>	segnipedes dignique molam uersare nepotes.
<juv. 8.68>	ergo ut miremur te, non tua, priuum aliquid da
<juv. 8.69>	quod possim titulis incidere praeter honores
<juv. 8.70>	quos illis damus ac dedimus, quibus omnia debes.
<juv. 8.71>	haec satis ad iuuenem quem nobis fama superbum
<juv. 8.72>	tradit et inflatum plenumque Nerone propinquo;
<juv. 8.73>	rarus enim ferme sensus communis in illa
<juv. 8.74>	fortuna. sed te censeri laude tuorum,
<juv. 8.75>	Pontice, noluerim sic ut nihil ipse futurae
<juv. 8.76>	laudis agas. miserum est aliorum incumbere famae,
<juv. 8.77>	ne conlapsa ruant subductis tecta columnis.
<juv. 8.78>	stratus humi palmes uiduas desiderat ulmos.
<juv. 8.79>	esto bonus miles, tutor bonus, arbiter idem
<juv. 8.80>	integer; ambiguae si quando citabere testis
<juv. 8.81>	incertaeque rei, Phalaris licet imperet ut sis
<juv. 8.82>	falsus et admoto dictet periuria tauro,
<juv. 8.83>	summum crede nefas animam praeferre pudori
<juv. 8.84>	et propter uitam uiuendi perdere causas.
<juv. 8.85>	dignus morte perit, cenet licet ostrea centum 
<juv. 8.86>	Gaurana et Cosmi toto mergatur aeno.
<juv. 8.87>	expectata diu tandem prouincia cum te
<juv. 8.88>	rectorem accipiet, pone irae frena modumque,
<juv. 8.89>	pone et auaritiae, miserere inopum sociorum:
<juv. 8.90>	ossa uides rerum uacuis exucta medullis.
<juv. 8.91>	respice quid moneant leges, quid curia mandet,
<juv. 8.92>	praemia quanta bonos maneant, quam fulmine iusto
<juv. 8.93>	et Capito et Tutor ruerint damnante senatu,
<juv. 8.94>	piratae Cilicum. sed quid damnatio confert?
<juv. 8.95>	praeconem, Chaerippe, tuis circumspice pannis,
<juv. 8.96>	cum Pansa eripiat quidquid tibi Natta reliquit,
<juv. 8.97>	iamque tace; furor est post omnia perdere naulum.
<juv. 8.98>	non idem gemitus olim neque uulnus erat par
<juv. 8.99>	damnorum sociis florentibus et modo uictis.
<juv. 8.100>	plena domus tunc omnis, et ingens stabat aceruos
<juv. 8.101>	nummorum, Spartana chlamys, conchylia Coa,
<juv. 8.102>	et cum Parrhasii tabulis signisque Myronis
<juv. 8.103>	Phidiacum uiuebat ebur, nec non Polycliti
<juv. 8.104>	multus ubique labor, rarae sine Mentore mensae.
<juv. 8.105>	inde ~Dolabella atque hinc~ Antonius, inde
<juv. 8.106>	sacrilegus Verres referebant nauibus altis
<juv. 8.107>	occulta spolia et plures de pace triumphos.
<juv. 8.108>	nunc sociis iuga pauca boum, grex paruus equarum,
<juv. 8.109>	et pater armenti capto eripietur agello,
<juv. 8.110>	ipsi deinde Lares, si quod spectabile signum.
<juv. 8.111>	[si quis in aedicula deus unicus; haec etenim sunt
<juv. 8.112>	pro summis, nam sunt haec maxima. despicias tu]
<juv. 8.113>	forsitan inbellis Rhodios unctamque Corinthon
<juv. 8.114>	despicias merito: quid resinata iuuentus
<juv. 8.115>	cruraque totius facient tibi leuia gentis?
<juv. 8.116>	horrida uitanda est Hispania, Gallicus axis
<juv. 8.117>	Illyricumque latus; parce et messoribus illis
<juv. 8.118>	qui saturant urbem circo scenaeque uacantem;
<juv. 8.119>	quanta autem inde feres tam dirae praemia culpae,
<juv. 8.120>	cum tenuis nuper Marius discinxerit Afros?
<juv. 8.121>	curandum in primis ne magna iniuria fiat
<juv. 8.122>	fortibus et miseris. tollas licet omne quod usquam est
<juv. 8.123>	auri atque argenti, scutum gladiumque relinques.
<juv. 8.124>	[et iaculum et galeam; spoliatis arma supersunt.]
<juv. 8.125>	quod modo proposui, non est sententia, uerum est;
<juv. 8.126>	credite me uobis folium recitare Sibyllae.
<juv. 8.127>	si tibi sancta cohors comitum, si nemo tribunal
<juv. 8.128>	uendit acersecomes, si nullum in coniuge crimen
<juv. 8.129>	nec per conuentus et cuncta per oppida curuis
<juv. 8.130>	unguibus ire parat nummos raptura Celaeno,
<juv. 8.131>	tum licet a Pico numeres genus, altaque si te
<juv. 8.132>	nomina delectant omnem Titanida pugnam
<juv. 8.133>	inter maiores ipsumque Promethea ponas.
<juv. 8.134>	[de quocumque uoles proauom tibi sumito libro.]
<juv. 8.135>	quod si praecipitem rapit ambitio atque libido,
<juv. 8.136>	si frangis uirgas sociorum in sanguine, si te
<juv. 8.137>	delectant hebetes lasso lictore secures,
<juv. 8.138>	incipit ipsorum contra te stare parentum
<juv. 8.139>	nobilitas claramque facem praeferre pudendis.
<juv. 8.140>	omne animi uitium tanto conspectius in se
<juv. 8.141>	crimen habet, quanto maior qui peccat habetur.
<juv. 8.142>	quo mihi te, solitum falsas signare tabellas,
<juv. 8.143>	in templis quae fecit auus statuamque parentis
<juv. 8.144>	ante triumphalem? quo, si nocturnus adulter
<juv. 8.145>	tempora Santonico uelas adoperta cucullo?
<juv. 8.146>	praeter maiorum cineres atque ossa uolucri
<juv. 8.147>	carpento rapitur pinguis Lateranus, et ipse,
<juv. 8.148>	ipse rotam adstringit sufflamine mulio consul,
<juv. 8.149>	nocte quidem, sed Luna uidet, sed sidera testes
<juv. 8.150>	intendunt oculos. finitum tempus honoris
<juv. 8.151>	cum fuerit, clara Lateranus luce flagellum
<juv. 8.152>	sumet et occursum numquam trepidabit amici
<juv. 8.153>	iam senis ac uirga prior adnuet atque maniplos
<juv. 8.154>	soluet et infundet iumentis hordea lassis.
<juv. 8.155>	interea, dum lanatas robumque iuuencum
<juv. 8.156>	more Numae caedit, Iouis ante altaria iurat
<juv. 8.157>	solam Eponam et facies olida ad praesepia pictas.
<juv. 8.158>	sed cum peruigiles placet instaurare popinas,
<juv. 8.159>	obuius adsiduo Syrophoenix udus amomo
<juv. 8.160>	currit, Idymaeae Syrophoenix incola portae
<juv. 8.161>	hospitis adfectu dominum regemque salutat,
<juv. 8.162>	et cum uenali Cyane succincta lagona.
<juv. 8.163>	defensor culpae dicet mihi 'fecimus et nos
<juv. 8.164>	haec iuuenes.' esto, desisti nempe nec ultra
<juv. 8.165>	fouisti errorem. breue sit quod turpiter audes, 
<juv. 8.166>	quaedam cum prima resecentur crimina barba.
<juv. 8.167>	indulge ueniam pueris: Lateranus ad illos
<juv. 8.168>	thermarum calices inscriptaque lintea uadit
<juv. 8.169>	maturus bello Armeniae Syriaeque tuendis
<juv. 8.170>	amnibus et Rheno atque Histro. praestare Neronem
<juv. 8.171>	securum ualet haec aetas. mitte Ostia, Caesar,
<juv. 8.172>	mitte, sed in magna legatum quaere popina:
<juv. 8.173>	inuenies aliquo cum percussore iacentem,
<juv. 8.174>	permixtum nautis et furibus ac fugitiuis,
<juv. 8.175>	inter carnifices et fabros sandapilarum
<juv. 8.176>	et resupinati cessantia tympana galli.
<juv. 8.177>	aequa ibi libertas, communia pocula, lectus
<juv. 8.178>	non alius cuiquam, nec mensa remotior ulli.
<juv. 8.179>	quid facias talem sortitus, Pontice, seruum?
<juv. 8.180>	nempe in Lucanos aut Tusca ergastula mittas.
<juv. 8.181>	at uos, Troiugenae, uobis ignoscitis et quae
<juv. 8.182>	turpia cerdoni Volesos Brutumque decebunt. 
<juv. 8.183>	quid si numquam adeo foedis adeoque pudendis
<juv. 8.184>	utimur exemplis, ut non peiora supersint?
<juv. 8.185>	consumptis opibus uocem, Damasippe, locasti
<juv. 8.186>	sipario, clamosum ageres ut Phasma Catulli.
<juv. 8.187>	Laureolum uelox etiam bene Lentulus egit,
<juv. 8.188>	iudice me dignus uera cruce. nec tamen ipsi
<juv. 8.189>	ignoscas populo; populi frons durior huius,
<juv. 8.190>	qui sedet et spectat triscurria patriciorum,
<juv. 8.191>	planipedes audit Fabios, ridere potest qui
<juv. 8.192>	Mamercorum alapas. quanti sua funera uendant
<juv. 8.193>	quid refert? uendunt nullo cogente Nerone,
<juv. 8.194>	nec dubitant celsi praetoris uendere ludis.
<juv. 8.195>	finge tamen gladios inde atque hinc pulpita poni,
<juv. 8.196>	quid satius? mortem sic quisquam exhorruit, ut sit
<juv. 8.197>	zelotypus Thymeles, stupidi collega Corinthi?
<juv. 8.198>	res haut mira tamen citharoedo principe mimus
<juv. 8.199>	nobilis. haec ultra quid erit nisi ludus? et illic
<juv. 8.200>	dedecus urbis habes, nec murmillonis in armis
<juv. 8.201>	nec clipeo Gracchum pugnantem aut falce supina;
<juv. 8.202>	damnat enim talis habitus [sed damnat et odit,
<juv. 8.203>	nec galea faciem abscondit]: mouet ecce tridentem.
<juv. 8.204>	postquam uibrata pendentia retia dextra
<juv. 8.205>	nequiquam effudit, nudum ad spectacula uoltum
<juv. 8.206>	erigit et tota fugit agnoscendus harena.
<juv. 8.207>	credamus tunicae, de faucibus aurea cum se
<juv. 8.208>	porrigat et longo iactetur spira galero.
<juv. 8.209>	ergo ignominiam grauiorem pertulit omni
<juv. 8.210>	uolnere cum Graccho iussus pugnare secutor.
<juv. 8.211>	libera si dentur populo suffragia, quis tam
<juv. 8.212>	perditus ut dubitet Senecam praeferre Neroni?
<juv. 8.213>	cuius supplicio non debuit una parari
<juv. 8.214>	simia nec serpens unus nec culleus unus.
<juv. 8.215>	par Agamemnonidae crimen, sed causa facit rem
<juv. 8.216>	dissimilem. quippe ille deis auctoribus ultor
<juv. 8.217>	patris erat caesi media inter pocula, sed nec
<juv. 8.218>	Electrae iugulo se polluit aut Spartani
<juv. 8.219>	sanguine coniugii, nullis aconita propinquis
<juv. 8.220>	miscuit, in scena numquam cantauit Orestes,
<juv. 8.221>	Troica non scripsit. quid enim Verginius armis
<juv. 8.222>	debuit ulcisci magis aut cum Vindice Galba,
<juv. 8.223>	quod Nero tam saeua crudaque tyrannide fecit?
<juv. 8.224>	haec opera atque hae sunt generosi principis artes,
<juv. 8.225>	gaudentis foedo peregrina ad pulpita cantu
<juv. 8.226>	prostitui Graiaeque apium meruisse coronae.
<juv. 8.227>	maiorum effigies habeant insignia uocis,
<juv. 8.228>	ante pedes Domiti longum tu pone Thyestae
<juv. 8.229>	syrma uel Antigones seu personam Melanippes,
<juv. 8.230>	et de marmoreo citharam suspende colosso.
<juv. 8.231>	quid, Catilina, tuis natalibus atque Cethegi
<juv. 8.232>	inueniet quisquam sublimius? arma tamen uos
<juv. 8.233>	nocturna et flammas domibus templisque paratis,
<juv. 8.234>	ut bracatorum pueri Senonumque minores,
<juv. 8.235>	ausi quod liceat tunica punire molesta.
<juv. 8.236>	sed uigilat consul uexillaque uestra coercet.
<juv. 8.237>	hic nouus Arpinas, ignobilis et modo Romae
<juv. 8.238>	municipalis eques, galeatum ponit ubique
<juv. 8.239>	praesidium attonitis et in omni monte laborat.
<juv. 8.240>	tantum igitur muros intra toga contulit illi
<juv. 8.241>	nominis ac tituli, quantum ~in~ Leucade, quantum
<juv. 8.242>	Thessaliae campis Octauius abstulit udo
<juv. 8.243>	caedibus adsiduis gladio; sed Roma parentem,
<juv. 8.244>	Roma patrem patriae Ciceronem libera dixit.
<juv. 8.245>	Arpinas alius Volscorum in monte solebat
<juv. 8.246>	poscere mercedes alieno lassus aratro;
<juv. 8.247>	nodosam post haec frangebat uertice uitem,
<juv. 8.248>	si lentus pigra muniret castra dolabra.
<juv. 8.249>	hic tamen et Cimbros et summa pericula rerum
<juv. 8.250>	excipit et solus trepidantem protegit urbem,
<juv. 8.251>	atque ideo, postquam ad Cimbros stragemque uolabant
<juv. 8.252>	qui numquam attigerant maiora cadauera corui,
<juv. 8.253>	nobilis ornatur lauro collega secunda.
<juv. 8.254>	plebeiae Deciorum animae, plebeia fuerunt
<juv. 8.255>	nomina; pro totis legionibus hi tamen et pro
<juv. 8.256>	omnibus auxiliis atque omni pube Latina
<juv. 8.257>	sufficiunt dis infernis Terraeque parenti.
<juv. 8.258>	[pluris enim Decii quam quae seruantur ab illis.]
<juv. 8.259>	ancilla natus trabeam et diadema Quirini
<juv. 8.260>	et fascis meruit, regum ultimus ille bonorum.
<juv. 8.261>	prodita laxabant portarum claustra tyrannis
<juv. 8.262>	exulibus iuuenes ipsius consulis et quos
<juv. 8.263>	magnum aliquid dubia pro libertate deceret,
<juv. 8.264>	quod miraretur cum Coclite Mucius et quae
<juv. 8.265>	imperii finis Tiberinum uirgo natauit.
<juv. 8.266>	occulta ad patres produxit crimina seruus
<juv. 8.267>	matronis lugendus; at illos uerbera iustis
<juv. 8.268>	adficiunt poenis et legum prima securis. 
<juv. 8.269>	malo pater tibi sit Thersites, dummodo tu sis
<juv. 8.270>	Aeacidae similis Volcaniaque arma capessas,
<juv. 8.271>	quam te Thersitae similem producat Achilles.
<juv. 8.272>	et tamen, ut longe repetas longeque reuoluas
<juv. 8.273>	nomen, ab infami gentem deducis asylo;
<juv. 8.274>	maiorum primus, quisquis fuit ille, tuorum
<juv. 8.275>	aut pastor fuit aut illud quod dicere nolo.

<juv. 9.1>	Scire uelim quare totiens mihi, Naeuole, tristis
<juv. 9.2>	occurras fronte obducta ceu Marsya uictus. 
<juv. 9.3>	quid tibi cum uultu, qualem deprensus habebat 
<juv. 9.4>	Rauola dum Rhodopes uda terit inguina barba? 
<juv. 9.5>	[nos colaphum incutimus lambenti crustula seruo.]
<juv. 9.6>	non erit hac facie miserabilior Crepereius 
<juv. 9.7>	Pollio, qui triplicem usuram praestare paratus 
<juv. 9.8>	circumit et fatuos non inuenit. unde repente 
<juv. 9.9>	tot rugae? certe modico contentus agebas 
<juv. 9.10>	uernam equitem, conuiua ioco mordente facetus
<juv. 9.11>	et salibus uehemens intra pomeria natis. 
<juv. 9.12>	omnia nunc contra, uultus grauis, horrida siccae 
<juv. 9.13>	silua comae, nullus tota nitor in cute, qualem 
<juv. 9.14>	Bruttia praestabat calidi tibi fascia uisci, 
<juv. 9.15>	sed fruticante pilo neglecta et squalida crura.
<juv. 9.16>	quid macies aegri ueteris, quem tempore longo 
<juv. 9.17>	torret quarta dies olimque domestica febris? 
<juv. 9.18>	deprendas animi tormenta latentis in aegro 
<juv. 9.19>	corpore, deprendas et gaudia; sumit utrumque 
<juv. 9.20>	inde habitum facies. igitur flexisse uideris
<juv. 9.21>	propositum et uitae contrarius ire priori. 
<juv. 9.22>	nuper enim, ut repeto, fanum Isidis et Ganymedem 
<juv. 9.23>	Pacis et aduectae secreta Palatia matris 
<juv. 9.24>	et Cererem (nam quo non prostat femina templo?) 
<juv. 9.25>	notior Aufidio moechus celebrare solebas,
<juv. 9.26>	quodque taces, ipsos etiam inclinare maritos. 
<juv. 9.27>	'utile et hoc multis uitae genus, at mihi nullum 
<juv. 9.28>	inde operae pretium. pingues aliquando lacernas, 
<juv. 9.29>	munimenta togae, duri crassique coloris 
<juv. 9.30>	et male percussas textoris pectine Galli
<juv. 9.31>	accipimus, tenue argentum uenaeque secundae. 
<juv. 9.32>	fata regunt homines, fatum est et partibus illis 
<juv. 9.33>	quas sinus abscondit. nam si tibi sidera cessant, 
<juv. 9.34>	nil faciet longi mensura incognita nerui, 
<juv. 9.35>	quamuis te nudum spumanti Virro labello
<juv. 9.36>	uiderit et blandae adsidue densaeque tabellae 
<juv. 9.37>	sollicitent, autos gar ephelketai andra kinaidos. 
<juv. 9.38>	quod tamen ulterius monstrum quam mollis auarus? 
<juv. 9.39>	"haec tribui, deinde illa dedi, mox plura tulisti." 
<juv. 9.40>	computat et ceuet. ponatur calculus, adsint
<juv. 9.41>	cum tabula pueri; numera sestertia quinque 
<juv. 9.42>	omnibus in rebus, numerentur deinde labores. 
<juv. 9.43>	an facile et pronum est agere intra uiscera penem 
<juv. 9.44>	legitimum atque illic hesternae occurrere cenae? 
<juv. 9.45>	seruus erit minus ille miser qui foderit agrum
<juv. 9.46>	quam dominum. sed tu sane tenerum et puerum te 
<juv. 9.47>	et pulchrum et dignum cyatho caeloque putabas. 
<juv. 9.48>	uos humili adseculae, uos indulgebitis umquam 
<juv. 9.49>	cultori, iam nec morbo donare parati? 
<juv. 9.50>	en cui tu uiridem umbellam, cui sucina mittas
<juv. 9.51>	grandia, natalis quotiens redit aut madidum uer 
<juv. 9.52>	incipit et strata positus longaque cathedra 
<juv. 9.53>	munera femineis tractat secreta kalendis. 
<juv. 9.54>	dic, passer, cui tot montis, tot praedia seruas 
<juv. 9.55>	Apula, tot miluos intra tua pascua lassas?
<juv. 9.56>	te Trifolinus ager fecundis uitibus implet 
<juv. 9.57>	suspectumque iugum Cumis et Gaurus inanis 
<juv. 9.58>	nam quis plura linit uicturo dolia musto? 
<juv. 9.59>	quantum erat exhausti lumbos donare clientis 
<juv. 9.60>	iugeribus paucis! meliusne hic rusticus infans
<juv. 9.61>	cum matre et casulis et conlusore catello 
<juv. 9.62>	cymbala pulsantis legatum fiet amici? 
<juv. 9.63>	"improbus es cum poscis" ait. sed pensio clamat 
<juv. 9.64>	"posce," sed appellat puer unicus ut Polyphemi 
<juv. 9.65>	lata acies per quam sollers euasit Vlixes.
<juv. 9.66>	alter emendus erit, namque hic non sufficit, ambo 
<juv. 9.67>	pascendi. quid agam bruma spirante? quid, oro, 
<juv. 9.68>	quid dicam scapulis puerorum aquilone Decembri 
<juv. 9.69>	et pedibus? "durate atque expectate cicadas"? 
<juv. 9.70>	uerum, ut dissimules, ut mittas cetera, quanto
<juv. 9.71>	metiris pretio quod, ni tibi deditus essem 
<juv. 9.72>	deuotusque cliens, uxor tua uirgo maneret? 
<juv. 9.73>	scis certe quibus ista modis, quam saepe rogaris 
<juv. 9.74>	et quae pollicitus. fugientem saepe puellam 
<juv. 9.75>	amplexu rapui; tabulas quoque ruperat et iam
<juv. 9.76>	signabat; tota uix hoc ego nocte redemi 
<juv. 9.77>	te plorante foris. testis mihi lectulus et tu, 
<juv. 9.78>	ad quem peruenit lecti sonus et dominae uox. 
<juv. 9.79>	instabile ac dirimi coeptum et iam paene solutum 
<juv. 9.80>	coniugium in multis domibus seruauit adulter.
<juv. 9.81>	quo te circumagas? quae prima aut ultima ponas? 
<juv. 9.82>	nullum ergo meritum est, ingrate ac perfide, nullum 
<juv. 9.83>	quod tibi filiolus uel filia nascitur ex me? 
<juv. 9.84>	tollis enim et libris actorum spargere gaudes 
<juv. 9.85>	argumenta uiri. foribus suspende coronas:
<juv. 9.86>	iam pater es, dedimus quod famae opponere possis. 
<juv. 9.87>	iura parentis habes, propter me scriberis heres, 
<juv. 9.88>	legatum omne capis nec non et dulce caducum. 
<juv. 9.89>	commoda praeterea iungentur multa caducis, 
<juv. 9.90>	si numerum, si tres impleuero.' iusta doloris,
<juv. 9.91>	Naeuole, causa tui; contra tamen ille quid adfert? 
<juv. 9.92>	'neglegit atque alium bipedem sibi quaerit asellum. 
<juv. 9.93>	haec soli commissa tibi celare memento 
<juv. 9.94>	et tacitus nostras intra te fige querellas; 
<juv. 9.95>	nam res mortifera est inimicus pumice leuis.
<juv. 9.96>	qui modo secretum commiserat, ardet et odit, 
<juv. 9.97>	tamquam prodiderim quidquid scio. sumere ferrum, 
<juv. 9.98>	fuste aperire caput, candelam adponere ualuis 
<juv. 9.99>	non dubitat. nec contemnas aut despicias quod 
<juv. 9.100>	his opibus numquam cara est annona ueneni.
<juv. 9.101>	ergo occulta teges ut curia Martis Athenis.' 
<juv. 9.102>	o Corydon, Corydon, secretum diuitis ullum 
<juv. 9.103>	esse putas? serui ut taceant, iumenta loquentur 
<juv. 9.104>	et canis et postes et marmora. claude fenestras, 
<juv. 9.105>	uela tegant rimas, iunge ostia, tollite lumen,
<juv. 9.106>	e medio fac eant omnes, prope nemo recumbat; 
<juv. 9.107>	quod tamen ad cantum galli facit ille secundi 
<juv. 9.108>	proximus ante diem caupo sciet, audiet et quae 
<juv. 9.109>	finxerunt pariter libarius, archimagiri, 
<juv. 9.110>	carptores. quod enim dubitant componere crimen
<juv. 9.111>	in dominos, quotiens rumoribus ulciscuntur 
<juv. 9.112>	baltea? nec derit qui te per compita quaerat 
<juv. 9.113>	nolentem et miseram uinosus inebriet aurem. 
<juv. 9.114>	illos ergo roges quidquid paulo ante petebas 
<juv. 9.115>	a nobis, taceant illi. sed prodere malunt
<juv. 9.116>	arcanum quam subrepti potare Falerni 
<juv. 9.117>	pro populo faciens quantum Saufeia bibebat. 
<juv. 9.118>	uiuendum recte, cum propter plurima, ~tunc est~ 
<juv. 9.119>	idcirco ut possis linguam contemnere serui. 
<juv. 9.120>	[praecipue causis, ut linguas mancipiorum
<juv. 9.121>	contemnas; nam lingua mali pars pessima serui. 
<juv. 9.122>	deterior tamen hic qui liber non erit illis 
<juv. 9.123>	quorum animas et farre suo custodit et aere.] 
<juv. 9.124>	'utile consilium modo, sed commune, dedisti. 
<juv. 9.125>	nunc mihi quid suades post damnum temporis et spes
<juv. 9.126>	deceptas? festinat enim decurrere uelox 
<juv. 9.127>	flosculus angustae miseraeque breuissima uitae 
<juv. 9.128>	portio; dum bibimus, dum serta, unguenta, puellas 
<juv. 9.129>	poscimus, obrepit non intellecta senectus.' 
<juv. 9.130>	ne trepida, numquam pathicus tibi derit amicus
<juv. 9.131>	stantibus et saluis his collibus; undique ad illos 
<juv. 9.132>	conuenient et carpentis et nauibus omnes 
<juv. 9.133>	qui digito scalpunt uno caput. altera maior 
<juv. 9.134>	spes superest, tu tantum erucis inprime dentem. 
<juv. 9.135>	[gratus eris, tu tantum erucis inprime dentem.]134a 
<juv. 9.136>	'haec exempla para felicibus; at mea Clotho 
<juv. 9.137>	et Lachesis gaudent, si pascitur inguine uenter. 
<juv. 9.138>	o parui nostrique Lares, quos ture minuto 
<juv. 9.139>	aut farre et tenui soleo exorare corona, 
<juv. 9.140>	quando ego figam aliquid quo sit mihi tuta senectus 
<juv. 9.140>	a tegete et baculo? uiginti milia fenus
<juv. 9.141>	pigneribus positis, argenti uascula puri, 
<juv. 9.142>	sed quae Fabricius censor notet, et duo fortes 
<juv. 9.143>	de grege Moesorum, qui me ceruice locata 
<juv. 9.144>	securum iubeant clamoso insistere circo; 
<juv. 9.145>	sit mihi praeterea curuus caelator, et alter
<juv. 9.146>	qui multas facies pingit cito; sufficiunt haec. 
<juv. 9.147>	quando ego pauper ero? uotum miserabile, nec spes 
<juv. 9.148>	his saltem; nam cum pro me Fortuna uocatur, 
<juv. 9.149>	adfixit ceras illa de naue petitas 
<juv. 9.150>	quae Siculos cantus effugit remige surdo.'

<juv. 10.1>	Omnibus in terris, quae sunt a Gadibus usque
<juv. 10.2>	Auroram et Gangen, pauci dinoscere possunt
<juv. 10.3>	uera bona atque illis multum diuersa, remota
<juv. 10.4>	erroris nebula. quid enim ratione timemus
<juv. 10.5>	aut cupimus? quid tam dextro pede concipis ut te
<juv. 10.6>	conatus non paeniteat uotique peracti?
<juv. 10.7>	euertere domos totas optantibus ipsis
<juv. 10.8>	di faciles. nocitura toga, nocitura petuntur
<juv. 10.9>	militia; torrens dicendi copia multis
<juv. 10.10>	et sua mortifera est facundia; uiribus ille
<juv. 10.11>	confisus periit admirandisque lacertis;
<juv. 10.12>	sed pluris nimia congesta pecunia cura
<juv. 10.13>	strangulat et cuncta exuperans patrimonia census
<juv. 10.14>	quanto delphinis ballaena Britannica maior.
<juv. 10.15>	temporibus diris igitur iussuque Neronis
<juv. 10.16>	Longinum et magnos Senecae praediuitis hortos
<juv. 10.17>	clausit et egregias Lateranorum obsidet aedes
<juv. 10.18>	tota cohors: rarus uenit in cenacula miles.
<juv. 10.19>	pauca licet portes argenti uascula puri
<juv. 10.20>	nocte iter ingressus, gladium contumque timebis
<juv. 10.21>	et mota ad lunam trepidabis harundinis umbra:
<juv. 10.22>	cantabit uacuus coram latrone uiator.
<juv. 10.23>	prima fere uota et cunctis notissima templis
<juv. 10.24>	diuitiae, crescant ut opes, ut maxima toto
<juv. 10.25>	nostra sit arca foro. sed nulla aconita bibuntur
<juv. 10.26>	fictilibus; tunc illa time cum pocula sumes
<juv. 10.27>	gemmata et lato Setinum ardebit in auro.
<juv. 10.28>	iamne igitur laudas quod de sapientibus alter
<juv. 10.29>	ridebat, quotiens a limine mouerat unum
<juv. 10.30>	protuleratque pedem, flebat contrarius auctor?
<juv. 10.31>	sed facilis cuiuis rigidi censura cachinni:
<juv. 10.32>	mirandum est unde ille oculis suffecerit umor.
<juv. 10.33>	perpetuo risu pulmonem agitare solebat
<juv. 10.34>	Democritus, quamquam non essent urbibus illis
<juv. 10.35>	praetextae, trabeae, fasces, lectica, tribunal.
<juv. 10.36>	quid si uidisset praetorem curribus altis
<juv. 10.37>	extantem et medii sublimem puluere circi
<juv. 10.38>	in tunica Iouis et pictae Sarrana ferentem
<juv. 10.39>	ex umeris aulaea togae magnaeque coronae
<juv. 10.40>	tantum orbem, quanto ceruix non sufficit ulla?
<juv. 10.41>	quippe tenet sudans hanc publicus et, sibi consul
<juv. 10.42>	ne placeat, curru seruus portatur eodem.
<juv. 10.43>	da nunc et uolucrem, sceptro quae surgit eburno,
<juv. 10.44>	illinc cornicines, hinc praecedentia longi
<juv. 10.45>	agminis officia et niueos ad frena Quirites,
<juv. 10.46>	defossa in loculos quos sportula fecit amicos.
<juv. 10.47>	tum quoque materiam risus inuenit ad omnis
<juv. 10.48>	occursus hominum, cuius prudentia monstrat
<juv. 10.49>	summos posse uiros et magna exempla daturos
<juv. 10.50>	ueruecum in patria crassoque sub aere nasci.
<juv. 10.51>	ridebat curas nec non et gaudia uolgi,
<juv. 10.52>	interdum et lacrimas, cum Fortunae ipse minaci
<juv. 10.53>	mandaret laqueum mediumque ostenderet unguem.
<juv. 10.54>	ergo superuacua aut quae perniciosa petuntur?
<juv. 10.55>	propter quae fas est genua incerare deorum?
<juv. 10.56>	quosdam praecipitat subiecta potentia magnae
<juv. 10.57>	inuidiae, mergit longa atque insignis honorum
<juv. 10.58>	pagina. descendunt statuae restemque secuntur,
<juv. 10.59>	ipsas deinde rotas bigarum inpacta securis
<juv. 10.60>	caedit et inmeritis franguntur crura caballis.
<juv. 10.61>	iam strident ignes, iam follibus atque caminis
<juv. 10.62>	ardet adoratum populo caput et crepat ingens
<juv. 10.63>	Seianus, deinde ex facie toto orbe secunda
<juv. 10.64>	fiunt urceoli, pelues, sartago, matellae.
<juv. 10.65>	pone domi laurus, duc in Capitolia magnum
<juv. 10.66>	cretatumque bouem: Seianus ducitur unco
<juv. 10.67>	spectandus, gaudent omnes. 'quae labra, quis illi
<juv. 10.68>	uultus erat! numquam, si quid mihi credis, amaui
<juv. 10.69>	hunc hominem. sed quo cecidit sub crimine? quisnam
<juv. 10.70>	delator quibus indicibus, quo teste probauit?'
<juv. 10.71>	'nil horum; uerbosa et grandis epistula uenit
<juv. 10.72>	a Capreis.' 'bene habet, nil plus interrogo.' sed quid
<juv. 10.73>	turba Remi? sequitur fortunam, ut semper, et odit
<juv. 10.74>	damnatos. idem populus, si Nortia Tusco
<juv. 10.75>	fauisset, si oppressa foret secura senectus
<juv. 10.76>	principis, hac ipsa Seianum diceret hora
<juv. 10.77>	Augustum. iam pridem, ex quo suffragia nulli
<juv. 10.78>	uendimus, effudit curas; nam qui dabat olim
<juv. 10.79>	imperium, fasces, legiones, omnia, nunc se
<juv. 10.80>	continet atque duas tantum res anxius optat,
<juv. 10.81>	panem et circenses. 'perituros audio multos.'
<juv. 10.82>	'nil dubium, magna est fornacula.' 'pallidulus mi
<juv. 10.83>	Bruttidius meus ad Martis fuit obuius aram;
<juv. 10.84>	quam timeo, uictus ne poenas exigat Aiax
<juv. 10.85>	ut male defensus. curramus praecipites et,
<juv. 10.86>	dum iacet in ripa, calcemus Caesaris hostem.
<juv. 10.87>	sed uideant serui, ne quis neget et pauidum in ius
<juv. 10.88>	ceruice obstricta dominum trahat.' hi sermones
<juv. 10.89>	tunc de Seiano, secreta haec murmura uolgi.
<juv. 10.90>	uisne salutari sicut Seianus, habere
<juv. 10.91>	tantundem atque illi summas donare curules,
<juv. 10.92>	illum exercitibus praeponere, tutor haberi
<juv. 10.93>	principis angusta Caprearum in rupe sedentis
<juv. 10.94>	cum grege Chaldaeo? uis certe pila, cohortis,
<juv. 10.95>	egregios equites et castra domestica; quidni 
<juv. 10.96>	haec cupias? et qui nolunt occidere quemquam
<juv. 10.97>	posse uolunt. sed quae praeclara et prospera tanti,
<juv. 10.98>	ut rebus laetis par sit mensura malorum?
<juv. 10.99>	huius qui trahitur praetextam sumere mauis
<juv. 10.100>	an Fidenarum Gabiorumque esse potestas
<juv. 10.101>	et de mensura ius dicere, uasa minora
<juv. 10.102>	frangere pannosus uacuis aedilis Vlubris?
<juv. 10.103>	ergo quid optandum foret ignorasse fateris
<juv. 10.104>	Seianum; nam qui nimios optabat honores
<juv. 10.105>	et nimias poscebat opes, numerosa parabat
<juv. 10.106>	excelsae turris tabulata, unde altior esset
<juv. 10.107>	casus et inpulsae praeceps inmane ruinae.
<juv. 10.108>	quid Crassos, quid Pompeios euertit et illum,
<juv. 10.109>	ad sua qui domitos deduxit flagra Quirites?
<juv. 10.110>	summus nempe locus nulla non arte petitus
<juv. 10.111>	magnaque numinibus uota exaudita malignis.
<juv. 10.112>	ad generum Cereris sine caede ac uulnere pauci
<juv. 10.113>	descendunt reges et sicca morte tyranni.
<juv. 10.114>	eloquium ac famam Demosthenis aut Ciceronis
<juv. 10.115>	incipit optare et totis quinquatribus optat
<juv. 10.116>	quisquis adhuc uno parcam colit asse Mineruam,
<juv. 10.117>	quem sequitur custos angustae uernula capsae.
<juv. 10.118>	eloquio sed uterque perit orator, utrumque
<juv. 10.119>	largus et exundans leto dedit ingenii fons.
<juv. 10.120>	ingenio manus est et ceruix caesa, nec umquam
<juv. 10.121>	sanguine causidici maduerunt rostra pusilli.
<juv. 10.122>	'o fortunatam natam me consule Romam:'
<juv. 10.123>	Antoni gladios potuit contemnere si sic
<juv. 10.124>	omnia dixisset. ridenda poemata malo
<juv. 10.125>	quam te, conspicuae diuina Philippica famae, 
<juv. 10.126>	uolueris a prima quae proxima. saeuus et illum
<juv. 10.127>	exitus eripuit, quem mirabantur Athenae
<juv. 10.128>	torrentem et pleni moderantem frena theatri.
<juv. 10.129>	dis ille aduersis genitus fatoque sinistro,
<juv. 10.130>	quem pater ardentis massae fuligine lippus
<juv. 10.131>	a carbone et forcipibus gladiosque paranti
<juv. 10.132>	incude et luteo Volcano ad rhetora misit.
<juv. 10.133>	bellorum exuuiae, truncis adfixa tropaeis
<juv. 10.134>	lorica et fracta de casside buccula pendens
<juv. 10.135>	et curtum temone iugum uictaeque triremis
<juv. 10.136>	aplustre et summo tristis captiuos in arcu
<juv. 10.137>	humanis maiora bonis creduntur. ad hoc se
<juv. 10.138>	Romanus Graiusque et barbarus induperator
<juv. 10.139>	erexit, causas discriminis atque laboris
<juv. 10.140>	inde habuit: tanto maior famae sitis est quam
<juv. 10.141>	uirtutis. quis enim uirtutem amplectitur ipsam,
<juv. 10.142>	praemia si tollas? patriam tamen obruit olim
<juv. 10.143>	gloria paucorum et laudis titulique cupido
<juv. 10.144>	haesuri saxis cinerum custodibus, ad quae
<juv. 10.145>	discutienda ualent sterilis mala robora fici,
<juv. 10.146>	quandoquidem data sunt ipsis quoque fata sepulcris.
<juv. 10.147>	expende Hannibalem: quot libras in duce summo
<juv. 10.148>	inuenies? hic est quem non capit Africa Mauro
<juv. 10.149>	percussa oceano Niloque admota tepenti
<juv. 10.150>	rursus ad Aethiopum populos aliosque elephantos.
<juv. 10.151>	additur imperiis Hispania, Pyrenaeum
<juv. 10.152>	transilit. opposuit natura Alpemque niuemque:
<juv. 10.153>	diducit scopulos et montem rumpit aceto.
<juv. 10.154>	iam tenet Italiam, tamen ultra pergere tendit.
<juv. 10.155>	'acti' inquit 'nihil est, nisi Poeno milite portas
<juv. 10.156>	frangimus et media uexillum pono Subura.'
<juv. 10.157>	o qualis facies et quali digna tabella,
<juv. 10.158>	cum Gaetula ducem portaret belua luscum!
<juv. 10.159>	exitus ergo quis est? o gloria! uincitur idem
<juv. 10.160>	nempe et in exilium praeceps fugit atque ibi magnus
<juv. 10.161>	mirandusque cliens sedet ad praetoria regis,
<juv. 10.162>	donec Bithyno libeat uigilare tyranno.
<juv. 10.163>	finem animae, quae res humanas miscuit olim,
<juv. 10.164>	non gladii, non saxa dabunt nec tela, sed ille
<juv. 10.165>	Cannarum uindex et tanti sanguinis ultor
<juv. 10.166>	anulus. i, demens, et saeuas curre per Alpes
<juv. 10.167>	ut pueris placeas et declamatio fias.
<juv. 10.168>	unus Pellaeo iuueni non sufficit orbis,
<juv. 10.169>	aestuat infelix angusto limite mundi
<juv. 10.170>	ut Gyarae clausus scopulis paruaque Seripho;
<juv. 10.171>	cum tamen a figulis munitam intrauerit urbem,
<juv. 10.172>	sarcophago contentus erit. mors sola fatetur
<juv. 10.173>	quantula sint hominum corpuscula. creditur olim
<juv. 10.174>	uelificatus Athos et quidquid Graecia mendax
<juv. 10.175>	audet in historia, constratum classibus isdem
<juv. 10.176>	suppositumque rotis solidum mare; credimus altos
<juv. 10.177>	defecisse amnes epotaque flumina Medo
<juv. 10.178>	prandente et madidis cantat quae Sostratus alis.
<juv. 10.179>	ille tamen qualis rediit Salamine relicta,
<juv. 10.180>	in Corum atque Eurum solitus saeuire flagellis
<juv. 10.181>	barbarus Aeolio numquam hoc in carcere passos,
<juv. 10.182>	ipsum conpedibus qui uinxerat Ennosigaeum
<juv. 10.183>	(mitius id sane, quod non et stigmate dignum
<juv. 10.184>	credidit. huic quisquam uellet seruire deorum?)
<juv. 10.185>	sed qualis rediit? nempe una naue, cruentis
<juv. 10.186>	fluctibus ac tarda per densa cadauera prora.
<juv. 10.187>	has totiens optata exegit gloria poenas.
<juv. 10.188>	'da spatium uitae, multos da, Iuppiter, annos.'
<juv. 10.189>	hoc recto uoltu, solum hoc et pallidus optas.
<juv. 10.190>	sed quam continuis et quantis longa senectus
<juv. 10.191>	plena malis! deformem et taetrum ante omnia uultum
<juv. 10.192>	dissimilemque sui, deformem pro cute pellem
<juv. 10.193>	pendentisque genas et talis aspice rugas
<juv. 10.194>	quales, umbriferos ubi pandit Thabraca saltus,
<juv. 10.195>	in uetula scalpit iam mater simia bucca.
<juv. 10.196>	plurima sunt iuuenum discrimina, pulchrior ille
<juv. 10.197>	hoc atque +ille+ alio, multum hic robustior illo:
<juv. 10.198>	una senum facies, cum uoce trementia membra
<juv. 10.199>	et iam leue caput madidique infantia nasi;
<juv. 10.200>	frangendus misero gingiua panis inermi.
<juv. 10.201>	usque adeo grauis uxori natisque sibique,
<juv. 10.202>	ut captatori moueat fastidia Cosso.
<juv. 10.203>	non eadem uini atque cibi torpente palato
<juv. 10.204>	gaudia; nam coitus iam longa obliuio, uel si
<juv. 10.205>	coneris, iacet exiguus cum ramice neruus
<juv. 10.206>	et, quamuis tota palpetur nocte, iacebit.
<juv. 10.207>	anne aliquid sperare potest haec inguinis aegri
<juv. 10.208>	canities? quid quod merito suspecta libido est
<juv. 10.209>	quae uenerem adfectat sine uiribus? aspice partis
<juv. 10.210>	nunc damnum alterius. nam quae cantante uoluptas,
<juv. 10.211>	sit licet eximius, citharoedo siue Seleuco
<juv. 10.212>	et quibus aurata mos est fulgere lacerna?
<juv. 10.213>	quid refert, magni sedeat qua parte theatri
<juv. 10.214>	qui uix cornicines exaudiet atque tubarum
<juv. 10.215>	concentus? clamore opus est ut sentiat auris
<juv. 10.216>	quem dicat uenisse puer, quot nuntiet horas.
<juv. 10.217>	praeterea minimus gelido iam in corpore sanguis
<juv. 10.218>	febre calet sola, circumsilit agmine facto
<juv. 10.219>	morborum omne genus, quorum si nomina quaeras,
<juv. 10.220>	promptius expediam quot amauerit Oppia moechos,
<juv. 10.221>	quot Themison aegros autumno occiderit uno,
<juv. 10.222>	quot Basilus socios, quot circumscripserit Hirrus
<juv. 10.223>	pupillos, quot longa uiros exorbeat uno
<juv. 10.224>	Maura die, quot discipulos inclinet Hamillus;
<juv. 10.225>	percurram citius quot uillas possideat nunc
<juv. 10.226>	quo tondente grauis iuueni mihi barba sonabat.
<juv. 10.227>	ille umero, hic lumbis, hic coxa debilis; ambos
<juv. 10.228>	perdidit ille oculos et luscis inuidet; huius
<juv. 10.229>	pallida labra cibum accipiunt digitis alienis,
<juv. 10.230>	ipse ad conspectum cenae diducere rictum
<juv. 10.231>	suetus hiat tantum ceu pullus hirundinis, ad quem
<juv. 10.232>	ore uolat pleno mater ieiuna. sed omni
<juv. 10.233>	membrorum damno maior dementia, quae nec
<juv. 10.234>	nomina seruorum nec uoltum agnoscit amici
<juv. 10.235>	cum quo praeterita cenauit nocte, nec illos
<juv. 10.236>	quos genuit, quos eduxit. nam codice saeuo
<juv. 10.237>	heredes uetat esse suos, bona tota feruntur
<juv. 10.238>	ad Phialen; tantum artificis ualet halitus oris,
<juv. 10.239>	quod steterat multis in carcere fornicis annis.
<juv. 10.240>	ut uigeant sensus animi, ducenda tamen sunt
<juv. 10.241>	funera natorum, rogus aspiciendus amatae
<juv. 10.242>	coniugis et fratris plenaeque sororibus urnae.
<juv. 10.243>	haec data poena diu uiuentibus, ut renouata
<juv. 10.244>	semper clade domus multis in luctibus inque
<juv. 10.245>	perpetuo maerore et nigra ueste senescant.
<juv. 10.246>	rex Pylius, magno si quicquam credis Homero,
<juv. 10.247>	exemplum uitae fuit a cornice secundae.
<juv. 10.248>	felix nimirum, qui tot per saecula mortem
<juv. 10.249>	distulit atque suos iam dextra conputat annos,
<juv. 10.250>	quique nouum totiens mustum bibit. oro parumper
<juv. 10.251>	attendas quantum de legibus ipse queratur
<juv. 10.252>	fatorum et nimio de stamine, cum uidet acris
<juv. 10.253>	Antilochi barbam ardentem, cum quaerit ab omni,
<juv. 10.254>	quisquis adest, socio cur haec in tempora duret,
<juv. 10.255>	quod facinus dignum tam longo admiserit aeuo.
<juv. 10.256>	haec eadem Peleus, raptum cum luget Achillem,
<juv. 10.257>	atque alius, cui fas Ithacum lugere natantem.
<juv. 10.258>	incolumi Troia Priamus uenisset ad umbras
<juv. 10.259>	Assaraci magnis sollemnibus Hectore funus
<juv. 10.260>	portante ac reliquis fratrum ceruicibus inter
<juv. 10.261>	Iliadum lacrimas, ut primos edere planctus
<juv. 10.262>	Cassandra inciperet scissaque Polyxena palla,
<juv. 10.263>	si foret extinctus diuerso tempore, quo non
<juv. 10.264>	coeperat audaces Paris aedificare carinas.
<juv. 10.265>	longa dies igitur quid contulit? omnia uidit
<juv. 10.266>	euersa et flammis Asiam ferroque cadentem.
<juv. 10.267>	tunc miles tremulus posita tulit arma tiara
<juv. 10.268>	et ruit ante aram summi Iouis ut uetulus bos,
<juv. 10.269>	qui domini cultris tenue et miserabile collum
<juv. 10.270>	praebet ab ingrato iam fastiditus aratro.
<juv. 10.271>	exitus ille utcumque hominis, sed torua canino
<juv. 10.272>	latrauit rictu quae post hunc uixerat uxor.
<juv. 10.273>	festino ad nostros et regem transeo Ponti
<juv. 10.274>	et Croesum, quem uox iusti facunda Solonis
<juv. 10.275>	respicere ad longae iussit spatia ultima uitae.
<juv. 10.276>	exilium et carcer Minturnarumque paludes
<juv. 10.277>	et mendicatus uicta Carthagine panis
<juv. 10.278>	hinc causas habuere; quid illo ciue tulisset
<juv. 10.279>	natura in terris, quid Roma beatius umquam,
<juv. 10.280>	si circumducto captiuorum agmine et omni
<juv. 10.281>	bellorum pompa animam exhalasset opimam,
<juv. 10.282>	cum de Teutonico uellet descendere curru?
<juv. 10.283>	prouida Pompeio dederat Campania febres
<juv. 10.284>	optandas, sed multae urbes et publica uota
<juv. 10.285>	uicerunt; igitur Fortuna ipsius et urbis
<juv. 10.286>	seruatum uicto caput abstulit. hoc cruciatu
<juv. 10.287>	Lentulus, hac poena caruit ceciditque Cethegus
<juv. 10.288>	integer et iacuit Catilina cadauere toto.
<juv. 10.289>	formam optat modico pueris, maiore puellis
<juv. 10.290>	murmure, cum Veneris fanum uidet, anxia mater
<juv. 10.291>	usque ad delicias uotorum. 'cur tamen' inquit
<juv. 10.292>	'corripias? pulchra gaudet Latona Diana.'
<juv. 10.293>	sed uetat optari faciem Lucretia qualem
<juv. 10.294>	ipsa habuit, cuperet Rutilae Verginia gibbum
<juv. 10.295>	accipere +atque suum+ Rutilae dare. filius autem
<juv. 10.296>	corporis egregii miseros trepidosque parentes
<juv. 10.297>	semper habet: rara est adeo concordia formae
<juv. 10.298>	atque pudicitiae. sanctos licet horrida mores
<juv. 10.299>	tradiderit domus ac ueteres imitata Sabinos,
<juv. 10.300>	praeterea castum ingenium uoltumque modesto
<juv. 10.301>	sanguine feruentem tribuat natura benigna
<juv. 10.302>	larga manu (quid enim puero conferre potest plus
<juv. 10.303>	custode et cura natura potentior omni?),
<juv. 10.304>	non licet esse uiro; nam prodiga corruptoris
<juv. 10.305>	improbitas ipsos audet temptare parentes:
<juv. 10.306>	tanta in muneribus fiducia. nullus ephebum
<juv. 10.307>	deformem saeua castrauit in arce tyrannus,
<juv. 10.308>	nec praetextatum rapuit Nero loripedem nec
<juv. 10.309>	strumosum atque utero pariter gibboque tumentem.
<juv. 10.310>	i nunc et iuuenis specie laetare tui, quem
<juv. 10.311>	maiora expectant discrimina. fiet adulter
<juv. 10.312>	publicus et poenas metuet quascumque mariti
<juv. 10.313>	+irati+ debet, nec erit felicior astro
<juv. 10.314>	Martis, ut in laqueos numquam incidat. exigit autem
<juv. 10.315>	interdum ille dolor plus quam lex ulla dolori
<juv. 10.316>	concessit: necat hic ferro, secat ille cruentis
<juv. 10.317>	uerberibus, quosdam moechos et mugilis intrat.
<juv. 10.318>	sed tuus Endymion dilectae fiet adulter
<juv. 10.319>	matronae. mox cum dederit Seruilia nummos
<juv. 10.320>	fiet et illius quam non amat, exuet omnem
<juv. 10.321>	corporis ornatum; quid enim ulla negauerit udis
<juv. 10.322>	inguinibus, siue est haec Oppia siue Catulla?
<juv. 10.323>	deterior totos habet illic femina mores.
<juv. 10.324>	'sed casto quid forma nocet?' quid profuit immo
<juv. 10.325>	Hippolyto graue propositum, quid Bellerophonti?
<juv. 10.326>	erubuit +nempe haec+ ceu fastidita repulso
<juv. 10.327>	nec Stheneboea minus quam Cressa excanduit, et se
<juv. 10.328>	concussere ambae. mulier saeuissima tunc est
<juv. 10.329>	cum stimulos odio pudor admouet. elige quidnam
<juv. 10.330>	suadendum esse putes cui nubere Caesaris uxor
<juv. 10.331>	destinat. optimus hic et formonsissimus idem
<juv. 10.332>	gentis patriciae rapitur miser extinguendus
<juv. 10.333>	Messalinae oculis; dudum sedet illa parato
<juv. 10.334>	flammeolo Tyriusque palam genialis in hortis
<juv. 10.335>	sternitur et ritu decies centena dabuntur
<juv. 10.336>	antiquo, ueniet cum signatoribus auspex.
<juv. 10.337>	haec tu secreta et paucis commissa putabas?
<juv. 10.338>	non nisi legitime uolt nubere. quid placeat dic.
<juv. 10.339>	ni parere uelis, pereundum erit ante lucernas;
<juv. 10.340>	si scelus admittas, dabitur mora paruula, dum res
<juv. 10.341>	nota urbi et populo contingat principis aurem.
<juv. 10.342>	dedecus ille domus sciet ultimus. interea tu
<juv. 10.343>	obsequere imperio, si tanti uita dierum
<juv. 10.344>	paucorum. quidquid leuius meliusque putaris,
<juv. 10.345>	praebenda est gladio pulchra haec et candida ceruix.
<juv. 10.346>	nil ergo optabunt homines? si consilium uis,
<juv. 10.347>	permittes ipsis expendere numinibus quid
<juv. 10.348>	conueniat nobis rebusque sit utile nostris;
<juv. 10.349>	nam pro iucundis aptissima quaeque dabunt di.
<juv. 10.350>	carior est illis homo quam sibi. nos animorum
<juv. 10.351>	inpulsu et caeca magnaque cupidine ducti
<juv. 10.352>	coniugium petimus partumque uxoris, at illis
<juv. 10.353>	notum qui pueri qualisque futura sit uxor.
<juv. 10.354>	ut tamen et poscas aliquid uoueasque sacellis
<juv. 10.355>	exta et candiduli diuina tomacula porci,
<juv. 10.356>	orandum est ut sit mens sana in corpore sano.
<juv. 10.357>	fortem posce animum mortis terrore carentem,
<juv. 10.358>	qui spatium uitae extremum inter munera ponat
<juv. 10.359>	naturae, qui ferre queat quoscumque labores,
<juv. 10.360>	nesciat irasci, cupiat nihil et potiores
<juv. 10.361>	Herculis aerumnas credat saeuosque labores
<juv. 10.362>	et uenere et cenis et pluma Sardanapalli.
<juv. 10.363>	monstro quod ipse tibi possis dare; semita certe
<juv. 10.364>	tranquillae per uirtutem patet unica uitae.
<juv. 10.365>	nullum numen habes, si sit prudentia: nos te,
<juv. 10.366>	nos facimus, Fortuna, deam caeloque locamus.

<juv. 12.1>	Natali, Coruine, die mihi dulcior haec lux, 
<juv. 12.2>	qua festus promissa deis animalia caespes 
<juv. 12.3>	expectat. niueam reginae ducimus agnam, 
<juv. 12.4>	par uellus dabitur pugnanti Gorgone Maura; 
<juv. 12.5>	sed procul extensum petulans quatit hostia funem
<juv. 12.6>	Tarpeio seruata Ioui frontemque coruscat, 
<juv. 12.7>	quippe ferox uitulus templis maturus et arae 
<juv. 12.8>	spargendusque mero, quem iam pudet ubera matris 
<juv. 12.9>	ducere, qui uexat nascenti robora cornu. 
<juv. 12.10>	si res ampla domi similisque adfectibus esset,
<juv. 12.11>	pinguior Hispulla traheretur taurus et ipsa 
<juv. 12.12>	mole piger, nec finitima nutritus in herba, 
<juv. 12.13>	laeta sed ostendens Clitumni pascua sanguis 
<juv. 12.14>	et grandi ceruix iret ferienda ministro 
<juv. 12.15>	ob reditum trepidantis adhuc horrendaque passi
<juv. 12.16>	nuper et incolumem sese mirantis amici. 
<juv. 12.17>	nam praeter pelagi casus et fulminis ictus 
<juv. 12.18>	euasit. densae caelum abscondere tenebrae 
<juv. 12.19>	nube una subitusque antemnas inpulit ignis, 
<juv. 12.20>	cum se quisque illo percussum crederet et mox
<juv. 12.21>	attonitus nullum conferri posse putaret 
<juv. 12.22>	naufragium uelis ardentibus. omnia fiunt 
<juv. 12.23>	talia, tam grauiter, si quando poetica surgit 
<juv. 12.24>	tempestas. genus ecce aliud discriminis audi 
<juv. 12.25>	et miserere iterum, quamquam sint cetera sortis
<juv. 12.26>	eiusdem pars dira quidem sed cognita multis 
<juv. 12.27>	et quam uotiua testantur fana tabella 
<juv. 12.28>	plurima: pictores quis nescit ab Iside pasci? 
<juv. 12.29>	accidit et nostro similis fortuna Catullo. 
<juv. 12.30>	cum plenus fluctu medius foret alueus et iam
<juv. 12.31>	alternum puppis latus euertentibus undis 
<juv. 12.32>	arboris incertae, nullam prudentia cani 
<juv. 12.33>	rectoris cum ferret opem, decidere iactu 
<juv. 12.34>	coepit cum uentis, imitatus castora, qui se 
<juv. 12.35>	eunuchum ipse facit cupiens euadere damno
<juv. 12.36>	testiculi: adeo medicatum intellegit inguen. 
<juv. 12.37>	'fundite quae mea sunt' dicebat 'cuncta' Catullus 
<juv. 12.38>	praecipitare uolens etiam pulcherrima, uestem 
<juv. 12.39>	purpuream teneris quoque Maecenatibus aptam, 
<juv. 12.40>	atque alias quarum generosi graminis ipsum
<juv. 12.41>	infecit natura pecus, sed et egregius fons 
<juv. 12.42>	uiribus occultis et Baeticus adiuuat aer. 
<juv. 12.43>	ille nec argentum dubitabat mittere, lances 
<juv. 12.44>	Parthenio factas, urnae cratera capacem 
<juv. 12.45>	et dignum sitiente Pholo uel coniuge Fusci;
<juv. 12.46>	adde et bascaudas et mille escaria, multum 
<juv. 12.47>	caelati, biberat quo callidus emptor Olynthi. 
<juv. 12.48>	sed quis nunc alius, qua mundi parte quis audet 
<juv. 12.49>	argento praeferre caput rebusque salutem? 
<juv. 12.50>	[non propter uitam faciunt patrimonia quidam,
<juv. 12.51>	sed uitio caeci propter patrimonia uiuunt.] 
<juv. 12.52>	iactatur rerum utilium pars maxima, sed nec 
<juv. 12.53>	damna leuant. tunc aduersis urguentibus illuc 
<juv. 12.54>	reccidit ut malum ferro summitteret, ac se 
<juv. 12.55>	explicat angustum: discriminis ultima, quando
<juv. 12.56>	praesidia adferimus nauem factura minorem. 
<juv. 12.57>	i nunc et uentis animam committe dolato 
<juv. 12.58>	confisus ligno, digitis a morte remotus 
<juv. 12.59>	quattuor aut septem, si sit latissima, taedae; 
<juv. 12.60>	mox cum reticulis et pane et uentre lagonae
<juv. 12.61>	accipe sumendas in tempestate secures. 
<juv. 12.62>	sed postquam iacuit planum mare, tempora postquam 
<juv. 12.63>	prospera uectoris fatumque ualentius euro 
<juv. 12.64>	et pelago, postquam Parcae meliora benigna 
<juv. 12.65>	pensa manu ducunt hilares et staminis albi 
<juv. 12.66>	lanificae, modica nec multum fortior aura 
<juv. 12.67>	uentus adest, inopi miserabilis arte cucurrit 
<juv. 12.68>	uestibus extentis et, quod superauerat unum, 
<juv. 12.69>	uelo prora suo. iam deficientibus austris 
<juv. 12.70>	spes uitae cum sole redit. tum gratus Iulo
<juv. 12.71>	atque nouercali sedes praelata Lauino 
<juv. 12.72>	conspicitur sublimis apex, cui candida nomen 
<juv. 12.73>	scrofa dedit, laetis Phrygibus mirabile sumen 
<juv. 12.74>	et numquam uisis triginta clara mamillis. 
<juv. 12.75>	tandem intrat positas inclusa per aequora moles
<juv. 12.76>	Tyrrhenamque pharon porrectaque bracchia rursum 
<juv. 12.77>	quae pelago occurrunt medio longeque relincunt 
<juv. 12.78>	Italiam; non sic igitur mirabere portus 
<juv. 12.79>	quos natura dedit. sed trunca puppe magister 
<juv. 12.80>	interiora petit Baianae peruia cumbae
<juv. 12.81>	tuti stagna sinus, gaudent ubi uertice raso 
<juv. 12.82>	garrula securi narrare pericula nautae. 
<juv. 12.83>	ite igitur, pueri, linguis animisque fauentes 
<juv. 12.84>	sertaque delubris et farra inponite cultris 
<juv. 12.85>	ac mollis ornate focos glebamque uirentem.
<juv. 12.86>	iam sequar et sacro, quod praestat, rite peracto 
<juv. 12.87>	inde domum repetam, graciles ubi parua coronas 
<juv. 12.88>	accipiunt fragili simulacra nitentia cera. 
<juv. 12.89>	hic nostrum placabo Iouem Laribusque paternis 
<juv. 12.90>	tura dabo atque omnis uiolae iactabo colores.
<juv. 12.91>	cuncta nitent, longos erexit ianua ramos 
<juv. 12.92>	et matutinis operatur festa lucernis. 
<juv. 12.93>	neu suspecta tibi sint haec, Coruine, Catullus, 
<juv. 12.94>	pro cuius reditu tot pono altaria, paruos 
<juv. 12.95>	tres habet heredes. libet expectare quis aegram
<juv. 12.96>	et claudentem oculos gallinam inpendat amico 
<juv. 12.97>	tam sterili; uerum haec nimia est inpensa, coturnix 
<juv. 12.98>	nulla umquam pro patre cadet. sentire calorem 
<juv. 12.99>	si coepit locuples Gallitta et Pacius orbi, 
<juv. 12.100>	legitime fixis uestitur tota libellis
<juv. 12.101>	porticus, existunt qui promittant hecatomben, 
<juv. 12.102>	quatenus hic non sunt nec uenales elephanti, 
<juv. 12.103>	nec Latio aut usquam sub nostro sidere talis 
<juv. 12.104>	belua concipitur, sed furua gente petita 
<juv. 12.105>	arboribus Rutulis et Turni pascitur agro,
<juv. 12.106>	Caesaris armentum nulli seruire paratum 
<juv. 12.107>	priuato, siquidem Tyrio parere solebant 
<juv. 12.108>	Hannibali et nostris ducibus regique Molosso 
<juv. 12.109>	horum maiores ac dorso ferre cohortis, 
<juv. 12.110>	partem aliquam belli, et euntem in proelia turrem.
<juv. 12.111>	nulla igitur mora per Nouium, mora nulla per Histrum 
<juv. 12.112>	Pacuuium, quin illud ebur ducatur ad aras 
<juv. 12.113>	et cadat ante Lares Gallittae uictima sola 
<juv. 12.114>	tantis digna deis et captatoribus horum. 
<juv. 12.115>	alter enim, si concedas, mactare uouebit
<juv. 12.116>	de grege seruorum magna et pulcherrima quaeque 
<juv. 12.117>	corpora, uel pueris et frontibus ancillarum 
<juv. 12.118>	inponet uittas et, si qua est nubilis illi 
<juv. 12.119>	Iphigenia domi, dabit hanc altaribus, etsi 
<juv. 12.120>	non sperat tragicae furtiua piacula ceruae.
<juv. 12.121>	laudo meum ciuem, nec comparo testamento 
<juv. 12.122>	mille rates; nam si Libitinam euaserit aeger, 
<juv. 12.123>	delebit tabulas inclusus carcere nassae 
<juv. 12.124>	post meritum sane mirandum atque omnia soli 
<juv. 12.125>	forsan Pacuuio breuiter dabit, ille superbus
<juv. 12.126>	incedet uictis riualibus. ergo uides quam 
<juv. 12.127>	grande operae pretium faciat iugulata Mycenis. 
<juv. 12.128>	uiuat Pacuuius quaeso uel Nestora totum, 
<juv. 12.129>	possideat quantum rapuit Nero, montibus aurum 
<juv. 12.130>	exaequet, nec amet quemquam nec ametur ab ullo.

<juv. 13.1>	Exemplo quodcumque malo committitur, ipsi 
<juv. 13.2>	 displicet auctori. prima est haec ultio, quod se 
<juv. 13.3>	iudice nemo nocens absoluitur, improba quamuis 
<juv. 13.4>	gratia fallaci praetoris uicerit urna. 
<juv. 13.5>	quid sentire putas homines, Caluine, recenti
<juv. 13.6>	de scelere et fidei uiolatae crimine? sed nec 
<juv. 13.7>	tam tenuis census tibi contigit, ut mediocris 
<juv. 13.8>	iacturae te mergat onus, nec rara uidemus 
<juv. 13.9>	quae pateris: casus multis hic cognitus ac iam 
<juv. 13.10>	tritus et e medio fortunae ductus aceruo.
<juv. 13.11>	ponamus nimios gemitus. flagrantior aequo 
<juv. 13.12>	non debet dolor esse uiri nec uolnere maior. 
<juv. 13.13>	tu quamuis leuium minimam exiguamque malorum 
<juv. 13.14>	particulam uix ferre potes spumantibus ardens 
<juv. 13.15>	uisceribus, sacrum tibi quod non reddat amicus
<juv. 13.16>	depositum? stupet haec qui iam post terga reliquit 
<juv. 13.17>	sexaginta annos Fonteio consule natus? 
<juv. 13.18>	an nihil in melius tot rerum proficis usu? 
<juv. 13.19>	magna quidem, sacris quae dat praecepta libellis, 
<juv. 13.20>	uictrix fortunae sapientia, ducimus autem
<juv. 13.21>	hos quoque felices, qui ferre incommoda uitae 
<juv. 13.22>	nec iactare iugum uita didicere magistra. 
<juv. 13.23>	quae tam festa dies, ut cesset prodere furem, 
<juv. 13.24>	perfidiam, fraudes atque omni ex crimine lucrum 
<juv. 13.25>	quaesitum et partos gladio uel pyxide nummos?
<juv. 13.26>	rari quippe boni, numera, uix sunt totidem quot 
<juv. 13.27>	Thebarum portae uel diuitis ostia Nili. 
<juv. 13.28>	nona aetas agitur peioraque saecula ferri 
<juv. 13.29>	temporibus, quorum sceleri non inuenit ipsa 
<juv. 13.30>	nomen et a nullo posuit natura metallo.
<juv. 13.31>	nos hominum diuomque fidem clamore ciemus 
<juv. 13.32>	quanto Faesidium laudat uocalis agentem 
<juv. 13.33>	sportula? dic, senior bulla dignissime, nescis 
<juv. 13.34>	quas habeat ueneres aliena pecunia? nescis 
<juv. 13.35>	quem tua simplicitas risum uulgo moueat, cum
<juv. 13.36>	exigis a quoquam ne peieret et putet ullis 
<juv. 13.37>	esse aliquod numen templis araeque rubenti? 
<juv. 13.38>	quondam hoc indigenae uiuebant more, priusquam 
<juv. 13.39>	sumeret agrestem posito diademate falcem 
<juv. 13.40>	Saturnus fugiens, tunc cum uirguncula Iuno
<juv. 13.41>	et priuatus adhuc Idaeis Iuppiter antris; 
<juv. 13.42>	nulla super nubes conuiuia caelicolarum 
<juv. 13.43>	nec puer Iliacus formonsa nec Herculis uxor 
<juv. 13.44>	ad cyathos et iam siccato nectare tergens 
<juv. 13.45>	bracchia Volcanus Liparaea nigra taberna;
<juv. 13.46>	prandebat sibi quisque deus nec turba deorum 
<juv. 13.47>	talis ut est hodie, contentaque sidera paucis 
<juv. 13.48>	numinibus miserum urguebant Atlanta minori 
<juv. 13.49>	pondere; nondum imi sortitus triste profundi 
<juv. 13.50>	imperium Sicula toruos cum coniuge Pluton,
<juv. 13.51>	nec rota nec Furiae nec saxum aut uolturis atri 
<juv. 13.52>	poena, sed infernis hilares sine regibus umbrae. 
<juv. 13.53>	inprobitas illo fuit admirabilis aeuo, 
<juv. 13.54>	credebant quo grande nefas et morte piandum 
<juv. 13.55>	si iuuenis uetulo non adsurrexerat et si
<juv. 13.56>	barbato cuicumque puer, licet ipse uideret 
<juv. 13.57>	plura domi fraga et maiores glandis aceruos; 
<juv. 13.58>	tam uenerabile erat praecedere quattuor annis 
<juv. 13.59>	primaque par adeo sacrae lanugo senectae. 
<juv. 13.60>	nunc si depositum non infitietur amicus,
<juv. 13.61>	si reddat ueterem cum tota aerugine follem, 
<juv. 13.62>	prodigiosa fides et Tuscis digna libellis 
<juv. 13.63>	quaeque coronata lustrari debeat agna. 
<juv. 13.64>	egregium sanctumque uirum si cerno, bimembri 
<juv. 13.65>	hoc monstrum puero et miranti sub aratro
<juv. 13.66>	piscibus inuentis et fetae comparo mulae, 
<juv. 13.67>	sollicitus, tamquam lapides effuderit imber 
<juv. 13.68>	examenque apium longa consederit uua 
<juv. 13.69>	culmine delubri, tamquam in mare fluxerit amnis 
<juv. 13.70>	gurgitibus miris et lactis uertice torrens.
<juv. 13.71>	intercepta decem quereris sestertia fraude 
<juv. 13.72>	sacrilega. quid si bis centum perdidit alter 
<juv. 13.73>	hoc arcana modo, maiorem tertius illa 
<juv. 13.74>	summam, quam patulae uix ceperat angulus arcae? 
<juv. 13.75>	tam facile et pronum est superos contemnere testes,
<juv. 13.76>	si mortalis idem nemo sciat. aspice quanta 
<juv. 13.77>	uoce neget, quae sit ficti constantia uoltus. 
<juv. 13.78>	per Solis radios Tarpeiaque fulmina iurat 
<juv. 13.79>	et Martis frameam et Cirrhaei spicula uatis, 
<juv. 13.80>	per calamos uenatricis pharetramque puellae
<juv. 13.81>	perque tuum, pater Aegaei Neptune, tridentem, 
<juv. 13.82>	addit et Herculeos arcus hastamque Mineruae, 
<juv. 13.83>	quidquid habent telorum armamentaria caeli. 
<juv. 13.84>	si uero et pater est, 'comedam' inquit 'flebile nati 
<juv. 13.85>	sinciput elixi Pharioque madentis aceto.'
<juv. 13.86>	sunt in fortunae qui casibus omnia ponant 
<juv. 13.87>	et nullo credant mundum rectore moueri 
<juv. 13.88>	natura uoluente uices et lucis et anni, 
<juv. 13.89>	atque ideo intrepidi quaecumque altaria tangunt. 
<juv. 13.90>	[est alius metuens ne crimen poena sequatur.]
<juv. 13.91>	hic putat esse deos et peierat, atque ita secum: 
<juv. 13.92>	'decernat quodcumque uolet de corpore nostro 
<juv. 13.93>	Isis et irato feriat mea lumina sistro, 
<juv. 13.94>	dummodo uel caecus teneam quos abnego nummos. 
<juv. 13.95>	et pthisis et uomicae putres et dimidium crus
<juv. 13.96>	sunt tanti. pauper locupletem optare podagram 
<juv. 13.97>	nec dubitet Ladas, si non eget Anticyra nec 
<juv. 13.98>	Archigene; quid enim uelocis gloria plantae 
<juv. 13.99>	praestat et esuriens Pisaeae ramus oliuae? 
<juv. 13.100>	ut sit magna, tamen certe lenta ira deorum est;
<juv. 13.101>	si curant igitur cunctos punire nocentes, 
<juv. 13.102>	quando ad me uenient? sed et exorabile numen 
<juv. 13.103>	fortasse experiar; solet his ignoscere. multi 
<juv. 13.104>	committunt eadem diuerso crimina fato: 
<juv. 13.105>	ille crucem sceleris pretium tulit, hic diadema.'
<juv. 13.106>	sic animum dirae trepidum formidine culpae 
<juv. 13.107>	confirmat, tunc te sacra ad delubra uocantem 
<juv. 13.108>	praecedit, trahere immo ultro ac uexare paratus. 
<juv. 13.109>	nam cum magna malae superest audacia causae, 
<juv. 13.110>	creditur a multis fiducia. mimum agit ille,
<juv. 13.111>	urbani qualem fugitiuus scurra Catulli: 
<juv. 13.112>	tu miser exclamas, ut Stentora uincere possis, 
<juv. 13.113>	uel potius quantum Gradiuus Homericus, 'audis, 
<juv. 13.114>	Iuppiter, haec nec labra moues, cum mittere uocem 
<juv. 13.115>	debueris uel marmoreus uel aeneus? aut cur
<juv. 13.116>	in carbone tuo charta pia tura soluta 
<juv. 13.117>	ponimus et sectum uituli iecur albaque porci 
<juv. 13.118>	omenta? ut uideo, nullum discrimen habendum est 
<juv. 13.119>	effigies inter uestras statuamque Vagelli.' 
<juv. 13.120>	accipe quae contra ualeat solacia ferre
<juv. 13.121>	et qui nec Cynicos nec Stoica dogmata legit 
<juv. 13.122>	a Cynicis tunica distantia, non Epicurum 
<juv. 13.123>	suspicit exigui laetum plantaribus horti. 
<juv. 13.124>	curentur dubii medicis maioribus aegri: 
<juv. 13.125>	tu uenam uel discipulo committe Philippi.
<juv. 13.126>	si nullum in terris tam detestabile factum 
<juv. 13.127>	ostendis, taceo, nec pugnis caedere pectus 
<juv. 13.128>	te ueto nec plana faciem contundere palma, 
<juv. 13.129>	quandoquidem accepto claudenda est ianua damno, 
<juv. 13.130>	et maiore domus gemitu, maiore tumultu
<juv. 13.131>	planguntur nummi quam funera; nemo dolorem 
<juv. 13.132>	fingit in hoc casu, uestem diducere summam 
<juv. 13.133>	contentus, uexare oculos umore coacto: 
<juv. 13.134>	ploratur lacrimis amissa pecunia ueris. 
<juv. 13.135>	sed si cuncta uides simili fora plena querella,
<juv. 13.136>	si deciens lectis diuersa parte tabellis 
<juv. 13.137>	uana superuacui dicunt chirographa ligni, 
<juv. 13.138>	arguit ipsorum quos littera gemmaque princeps 
<juv. 13.139>	sardonychum, loculis quae custoditur eburnis, 
<juv. 13.140>	ten, o delicias, extra communia censes
<juv. 13.141>	ponendum, quia tu gallinae filius albae, 
<juv. 13.142>	nos uiles pulli nati infelicibus ouis? 
<juv. 13.143>	rem pateris modicam et mediocri bile ferendam, 
<juv. 13.144>	si flectas oculos maiora ad crimina. confer 
<juv. 13.145>	conductum latronem, incendia sulpure coepta
<juv. 13.146>	atque dolo, primos cum ianua colligit ignes; 
<juv. 13.147>	confer et hos, ueteris qui tollunt grandia templi 
<juv. 13.148>	pocula adorandae robiginis et populorum 
<juv. 13.149>	dona uel antiquo positas a rege coronas; 
<juv. 13.150>	haec ibi si non sunt, minor exstat sacrilegus qui
<juv. 13.151>	radat inaurati femur Herculis et faciem ipsam 
<juv. 13.152>	Neptuni, qui bratteolam de Castore ducat; 
<juv. 13.153>	[an dubitet solitus totum conflare Tonantem?] 
<juv. 13.154>	confer et artifices mercatoremque ueneni 
<juv. 13.155>	et deducendum corio bouis in mare, cum quo
<juv. 13.156>	clauditur aduersis innoxia simia fatis. 
<juv. 13.157>	haec quota pars scelerum, quae custos Gallicus urbis 
<juv. 13.158>	usque a lucifero donec lux occidat audit? 
<juv. 13.159>	humani generis mores tibi nosse uolenti 
<juv. 13.160>	sufficit una domus; paucos consume dies et
<juv. 13.161>	dicere te miserum, postquam illinc ueneris, aude. 
<juv. 13.162>	quis tumidum guttur miratur in Alpibus aut quis 
<juv. 13.163>	in Meroe crasso maiorem infante mamillam? 
<juv. 13.164>	caerula quis stupuit Germani lumina, flauam 
<juv. 13.165>	caesariem et madido torquentem cornua cirro?
<juv. 13.166>	[nempe quod haec illis natura est omnibus una.] 
<juv. 13.167>	ad subitas Thracum uolucres nubemque sonoram 
<juv. 13.168>	Pygmaeus paruis currit bellator in armis, 
<juv. 13.169>	mox inpar hosti raptusque per aera curuis 
<juv. 13.170>	unguibus a saeua fertur grue. si uideas hoc
<juv. 13.171>	gentibus in nostris, risu quatiare; sed illic, 
<juv. 13.172>	quamquam eadem adsidue spectentur proelia, ridet 
<juv. 13.173>	nemo, ubi tota cohors pede non est altior uno. 
<juv. 13.174>	'nullane peiuri capitis fraudisque nefandae 
<juv. 13.175>	poena erit?' abreptum crede hunc grauiore catena
<juv. 13.176>	protinus et nostro (quid plus uelit ira?) necari 
<juv. 13.177>	arbitrio: manet illa tamen iactura nec umquam 
<juv. 13.178>	depositum tibi sospes erit, sed corpore trunco 
<juv. 13.179>	inuidiosa dabit minimus solacia sanguis. 
<juv. 13.180>	'at uindicta bonum uita iucundius ipsa.'
<juv. 13.181>	nempe hoc indocti, quorum praecordia nullis 
<juv. 13.182>	interdum aut leuibus uideas flagrantia causis. 
<juv. 13.183>	[quantulacumque adeo est occasio sufficit irae.] 
<juv. 13.184>	Chrysippus non dicet idem nec mite Thaletis 
<juv. 13.185>	ingenium dulcique senex uicinus Hymetto,
<juv. 13.186>	qui partem acceptae saeua inter uincla cicutae 
<juv. 13.187>	accusatori nollet dare. [plurima felix 
<juv. 13.188>	paulatim uitia atque errores exuit, omnes 
<juv. 13.189>	prima docens rectum, sapientia.] quippe minuti 
<juv. 13.190>	semper et infirmi est animi exiguique uoluptas
<juv. 13.191>	ultio. continuo sic collige, quod uindicta 
<juv. 13.192>	nemo magis gaudet quam femina. cur tamen hos tu 
<juv. 13.193>	euasisse putes, quos diri conscia facti 
<juv. 13.194>	mens habet attonitos et surdo uerbere caedit 
<juv. 13.195>	occultum quatiente animo tortore flagellum?
<juv. 13.196>	poena autem uehemens ac multo saeuior illis 
<juv. 13.197>	quas et Caedicius grauis inuenit et Rhadamanthus, 
<juv. 13.198>	nocte dieque suum gestare in pectore testem. 
<juv. 13.199>	Spartano cuidam respondit Pythia uates 
<juv. 13.200>	haut inpunitum quondam fore quod dubitaret
<juv. 13.201>	depositum retinere et fraudem iure tueri 
<juv. 13.202>	iurando. quaerebat enim quae numinis esset 
<juv. 13.203>	mens et an hoc illi facinus suaderet Apollo. 
<juv. 13.204>	reddidit ergo metu, non moribus, et tamen omnem 
<juv. 13.205>	uocem adyti dignam templo ueramque probauit
<juv. 13.206>	extinctus tota pariter cum prole domoque 
<juv. 13.207>	et quamuis longa deductis gente propinquis. 
<juv. 13.208>	has patitur poenas peccandi sola uoluntas. 
<juv. 13.209>	nam scelus intra se tacitum qui cogitat ullum 
<juv. 13.210>	facti crimen habet. cedo si conata peregit.
<juv. 13.211>	perpetua anxietas nec mensae tempore cessat 
<juv. 13.212>	faucibus ut morbo siccis interque molares 
<juv. 13.213>	difficili crescente cibo, sed uina misellus 
<juv. 13.214>	expuit, Albani ueteris pretiosa senectus 
<juv. 13.215>	displicet; ostendas melius, densissima ruga
<juv. 13.216>	cogitur in frontem uelut acri ducta Falerno. 
<juv. 13.217>	nocte breuem si forte indulsit cura soporem 
<juv. 13.218>	et toto uersata toro iam membra quiescunt, 
<juv. 13.219>	continuo templum et uiolati numinis aras 
<juv. 13.220>	et, quod praecipuis mentem sudoribus urguet,
<juv. 13.221>	te uidet in somnis; tua sacra et maior imago 
<juv. 13.222>	humana turbat pauidum cogitque fateri. 
<juv. 13.223>	hi sunt qui trepidant et ad omnia fulgura pallent, 
<juv. 13.224>	cum tonat, exanimes primo quoque murmure caeli, 
<juv. 13.225>	non quasi fortuitus nec uentorum rabie sed
<juv. 13.226>	iratus cadat in terras et iudicet ignis. 
<juv. 13.227>	illa nihil nocuit, cura grauiore timetur 
<juv. 13.228>	proxima tempestas uelut hoc dilata sereno. 
<juv. 13.229>	praeterea lateris uigili cum febre dolorem 
<juv. 13.230>	si coepere pati, missum ad sua corpora morbum
<juv. 13.231>	infesto credunt a numine; saxa deorum 
<juv. 13.232>	haec et tela putant. pecudem spondere sacello 
<juv. 13.233>	balantem et Laribus cristam promittere galli 
<juv. 13.234>	non audent; quid enim sperare nocentibus aegris 
<juv. 13.235>	concessum? uel quae non dignior hostia uita?
<juv. 13.236>	[mobilis et uaria est ferme natura malorum.] 
<juv. 13.237>	cum scelus admittunt, superest constantia; quod fas 
<juv. 13.238>	atque nefas tandem incipiunt sentire peractis 
<juv. 13.239>	criminibus. tamen ad mores natura recurrit 
<juv. 13.240>	damnatos fixa et mutari nescia. nam quis
<juv. 13.241>	peccandi finem posuit sibi? quando recepit 
<juv. 13.242>	eiectum semel attrita de fronte ruborem? 
<juv. 13.243>	quisnam hominum est quem tu contentum uideris uno 
<juv. 13.244>	flagitio? dabit in laqueum uestigia noster 
<juv. 13.245>	perfidus et nigri patietur carceris uncum
<juv. 13.246>	aut maris Aegaei rupem scopulosque frequentes 
<juv. 13.247>	exulibus magnis. poena gaudebis amara 
<juv. 13.248>	nominis inuisi tandemque fatebere laetus 
<juv. 13.249>	nec surdum nec Teresian quemquam esse deorum.

<juv. 14.1>	Plurima sunt, Fuscine, et fama digna sinistra
<juv. 14.2>	[et quod maiorum uitia sequiturque minores] 1a
<juv. 14.3>	et nitidis maculam haesuram figentia rebus,
<juv. 14.4>	quae monstrant ipsi pueris traduntque parentes.
<juv. 14.5>	si damnosa senem iuuat alea, ludit et heres
<juv. 14.5>	bullatus paruoque eadem mouet arma fritillo.
<juv. 14.6>	nec melius de se cuiquam sperare propinquo
<juv. 14.7>	concedet iuuenis, qui radere tubera terrae,
<juv. 14.8>	boletum condire et eodem iure natantis
<juv. 14.9>	mergere ficedulas didicit nebulone parente
<juv. 14.10>	et cana monstrante gula. cum septimus annus
<juv. 14.11>	transierit puerum, nondum omni dente renato,
<juv. 14.12>	barbatos licet admoueas mille inde magistros,
<juv. 14.13>	hinc totidem, cupiet lauto cenare paratu
<juv. 14.14>	semper et a magna non degenerare culina.
<juv. 14.15>	mitem animum et mores modicis erroribus aequos
<juv. 14.16>	praecipit atque animas seruorum et corpora nostra
<juv. 14.17>	materia constare putat paribusque elementis,
<juv. 14.18>	an saeuire docet Rutilus, qui gaudet acerbo
<juv. 14.19>	plagarum strepitu et nullam Sirena flagellis
<juv. 14.20>	conparat, Antiphates trepidi laris ac Polyphemus,
<juv. 14.21>	tunc felix, quotiens aliquis tortore uocato
<juv. 14.22>	uritur ardenti duo propter lintea ferro?
<juv. 14.23>	quid suadet iuueni laetus stridore catenae,
<juv. 14.24>	quem mire adficiunt inscripta, ergastula, carcer?
<juv. 14.25>	rusticus expectas ut non sit adultera Largae
<juv. 14.26>	filia, quae numquam maternos dicere moechos
<juv. 14.27>	tam cito nec tanto poterit contexere cursu
<juv. 14.28>	ut non ter deciens respiret? conscia matri
<juv. 14.29>	uirgo fuit, ceras nunc hac dictante pusillas
<juv. 14.30>	implet et ad moechum dat eisdem ferre cinaedis. 
<juv. 14.31>	sic natura iubet: uelocius et citius nos
<juv. 14.32>	corrumpunt uitiorum exempla domestica, magnis
<juv. 14.33>	cum subeant animos auctoribus. unus et alter
<juv. 14.34>	forsitan haec spernant iuuenes, quibus arte benigna
<juv. 14.35>	et meliore luto finxit praecordia Titan,
<juv. 14.36>	sed reliquos fugienda patrum uestigia ducunt
<juv. 14.37>	et monstrata diu ueteris trahit orbita culpae.
<juv. 14.38>	abstineas igitur damnandis. huius enim uel
<juv. 14.39>	una potens ratio est, ne crimina nostra sequantur
<juv. 14.40>	ex nobis geniti, quoniam dociles imitandis
<juv. 14.41>	turpibus ac prauis omnes sumus, et Catilinam
<juv. 14.42>	quocumque in populo uideas, quocumque sub axe,
<juv. 14.43>	sed nec Brutus erit Bruti nec auunculus usquam.
<juv. 14.44>	nil dictu foedum uisuque haec limina tangat
<juv. 14.45>	intra quae pater est. procul, a procul inde puellae
<juv. 14.46>	lenonum et cantus pernoctantis parasiti.
<juv. 14.47>	maxima debetur puero reuerentia, si quid
<juv. 14.48>	turpe paras, nec tu pueri contempseris annos,
<juv. 14.49>	sed peccaturo obstet tibi filius infans.
<juv. 14.50>	nam si quid dignum censoris fecerit ira
<juv. 14.51>	quandoque et similem tibi se non corpore tantum
<juv. 14.52>	nec uultu dederit, morum quoque filius et qui
<juv. 14.53>	omnia deterius tua per uestigia peccet,
<juv. 14.54>	corripies nimirum et castigabis acerbo
<juv. 14.55>	clamore ac post haec tabulas mutare parabis.
<juv. 14.56>	unde tibi frontem libertatemque parentis,
<juv. 14.57>	cum facias peiora senex uacuumque cerebro
<juv. 14.58>	iam pridem caput hoc uentosa cucurbita quaerat? 
<juv. 14.59>	hospite uenturo cessabit nemo tuorum.
<juv. 14.60>	'uerre pauimentum, nitidas ostende columnas,
<juv. 14.61>	arida cum tota descendat aranea tela,
<juv. 14.62>	hic leue argentum, uasa aspera tergeat alter.'
<juv. 14.63>	uox domini furit instantis uirgamque tenentis.
<juv. 14.64>	ergo miser trepidas, ne stercore foeda canino
<juv. 14.65>	atria displiceant oculis uenientis amici,
<juv. 14.66>	ne perfusa luto sit porticus, et tamen uno
<juv. 14.67>	semodio scobis haec emendat seruulus unus:
<juv. 14.68>	illud non agitas, ut sanctam filius omni
<juv. 14.69>	aspiciat sine labe domum uitioque carentem?
<juv. 14.70>	gratum est quod patriae ciuem populoque dedisti,
<juv. 14.71>	si facis ut patriae sit idoneus, utilis agris,
<juv. 14.72>	utilis et bellorum et pacis rebus agendis.
<juv. 14.73>	plurimum enim intererit quibus artibus et quibus hunc tu
<juv. 14.74>	moribus instituas. serpente ciconia pullos
<juv. 14.75>	nutrit et inuenta per deuia rura lacerta:
<juv. 14.76>	illi eadem sumptis quaerunt animalia pinnis.
<juv. 14.77>	uoltur iumento et canibus crucibusque relictis
<juv. 14.78>	ad fetus properat partemque cadaueris adfert:
<juv. 14.79>	hic est ergo cibus magni quoque uolturis et se
<juv. 14.80>	pascentis, propria cum iam facit arbore nidos.
<juv. 14.81>	sed leporem aut capream famulae Iouis et generosae
<juv. 14.82>	in saltu uenantur aues, hinc praeda cubili
<juv. 14.83>	ponitur: inde autem cum se matura leuauit
<juv. 14.84>	progenies stimulante fame festinat ad illam
<juv. 14.85>	quam primum praedam rupto gustauerat ouo.
<juv. 14.86>	aedificator erat Caetronius et modo curuo
<juv. 14.87>	litore Caietae, summa nunc Tiburis arce,
<juv. 14.88>	nunc Praenestinis in montibus alta parabat
<juv. 14.89>	culmina uillarum Graecis longeque petitis
<juv. 14.90>	marmoribus uincens Fortunae atque Herculis aedem,
<juv. 14.91>	ut spado uincebat Capitolia nostra Posides.
<juv. 14.92>	dum sic ergo habitat Caetronius, inminuit rem,
<juv. 14.93>	fregit opes, nec parua tamen mensura relictae
<juv. 14.94>	partis erat. totam hanc turbauit filius amens,
<juv. 14.95>	dum meliore nouas attollit marmore uillas.
<juv. 14.96>	quidam sortiti metuentem sabbata patrem
<juv. 14.97>	nil praeter nubes et caeli numen adorant,
<juv. 14.98>	nec distare putant humana carne suillam,
<juv. 14.99>	qua pater abstinuit, mox et praeputia ponunt;
<juv. 14.100>	Romanas autem soliti contemnere leges
<juv. 14.101>	Iudaicum ediscunt et seruant ac metuunt ius,
<juv. 14.102>	tradidit arcano quodcumque uolumine Moyses:
<juv. 14.103>	non monstrare uias eadem nisi sacra colenti,
<juv. 14.104>	quaesitum ad fontem solos deducere uerpos.
<juv. 14.105>	sed pater in causa, cui septima quaeque fuit lux
<juv. 14.106>	ignaua et partem uitae non attigit ullam. 
<juv. 14.107>	sponte tamen iuuenes imitantur cetera, solam
<juv. 14.108>	inuiti quoque auaritiam exercere iubentur.
<juv. 14.109>	fallit enim uitium specie uirtutis et umbra,
<juv. 14.110>	cum sit triste habitu uultuque et ueste seuerum,
<juv. 14.111>	nec dubie tamquam frugi laudetur auarus,
<juv. 14.112>	tamquam parcus homo et rerum tutela suarum
<juv. 14.113>	certa magis quam si fortunas seruet easdem
<juv. 14.114>	Hesperidum serpens aut Ponticus. adde quod hunc de
<juv. 14.115>	quo loquor egregium populus putat adquirendi
<juv. 14.116>	artificem; quippe his crescunt patrimonia fabris
<juv. 14.117>	[sed crescunt quocumque modo maioraque fiunt]
<juv. 14.118>	incude adsidua semperque ardente camino.
<juv. 14.119>	[et pater ergo animi felices credit auaros]
<juv. 14.120>	qui miratur opes, qui nulla exempla beati
<juv. 14.121>	pauperis esse putat, iuuenes hortatur ut illa
<juv. 14.122>	ire uia pergant et eidem incumbere sectae.
<juv. 14.123>	sunt quaedam uitiorum elementa, his protinus illos
<juv. 14.124>	inbuit et cogit minimas ediscere sordes;
<juv. 14.125>	mox adquirendi docet insatiabile uotum.
<juv. 14.126>	seruorum uentres modio castigat iniquo
<juv. 14.127>	ipse quoque esuriens, neque enim omnia sustinet umquam
<juv. 14.128>	mucida caerulei panis consumere frusta,
<juv. 14.129>	hesternum solitus medio seruare minutal
<juv. 14.130>	Septembri nec non differre in tempora cenae
<juv. 14.131>	alterius conchem aestiuam cum parte lacerti
<juv. 14.132>	signatam uel dimidio putrique siluro
<juv. 14.133>	filaque sectiui numerata includere porri.
<juv. 14.134>	inuitatus ad haec aliquis de ponte negabit.
<juv. 14.135>	sed quo diuitias haec per tormenta coactas,
<juv. 14.136>	cum furor haut dubius, cum sit manifesta phrenesis,
<juv. 14.137>	ut locuples moriaris, egentis uiuere fato?
<juv. 14.138>	interea, pleno cum turget sacculus ore,
<juv. 14.139>	crescit amor nummi quantum ipsa pecunia creuit,
<juv. 14.140>	et minus hanc optat qui non habet. ergo paratur
<juv. 14.141>	altera uilla tibi, cum rus non sufficit unum
<juv. 14.142>	et proferre libet finis maiorque uidetur
<juv. 14.143>	et melior uicina seges; mercaris et hanc et
<juv. 14.144>	arbusta et densa montem qui canet oliua.
<juv. 14.145>	quorum si pretio dominus non uincitur ullo,
<juv. 14.146>	nocte boues macri lassoque famelica collo
<juv. 14.147>	iumenta ad uiridis huius mittentur aristas
<juv. 14.148>	nec prius inde domum quam tota noualia saeuos
<juv. 14.149>	in uentres abeant, ut credas falcibus actum.
<juv. 14.150>	dicere uix possis quam multi talia plorent
<juv. 14.151>	et quot uenales iniuria fecerit agros.
<juv. 14.152>	sed qui sermones, quam foede bucina famae!
<juv. 14.153>	'quid nocet haec?' inquit 'tunicam mihi malo lupini
<juv. 14.154>	quam si me toto laudet uicinia pago
<juv. 14.155>	exigui ruris paucissima farra secantem.'
<juv. 14.156>	scilicet et morbis et debilitate carebis
<juv. 14.157>	et luctum et curam effugies, et tempora uitae
<juv. 14.158>	longa tibi posthac fato meliore dabuntur,
<juv. 14.159>	si tantum culti solus possederis agri
<juv. 14.160>	quantum sub Tatio populus Romanus arabat.
<juv. 14.161>	mox etiam fractis aetate ac Punica passis
<juv. 14.162>	proelia uel Pyrrhum inmanem gladiosque Molossos
<juv. 14.163>	tandem pro multis uix iugera bina dabantur
<juv. 14.164>	uulneribus; merces haec sanguinis atque laboris
<juv. 14.165>	nulli uisa umquam meritis minor aut ingratae
<juv. 14.166>	curta fides patriae. saturabat glebula talis
<juv. 14.167>	patrem ipsum turbamque casae, qua feta iacebat
<juv. 14.168>	uxor et infantes ludebant quattuor, unus
<juv. 14.169>	uernula, tres domini; sed magnis fratribus horum
<juv. 14.170>	a scrobe uel sulco redeuntibus altera cena
<juv. 14.171>	amplior et grandes fumabant pultibus ollae.
<juv. 14.172>	nunc modus hic agri nostro non sufficit horto.
<juv. 14.173>	inde fere scelerum causae, nec plura uenena
<juv. 14.174>	miscuit aut ferro grassatur saepius ullum
<juv. 14.175>	humanae mentis uitium quam saeua cupido
<juv. 14.176>	inmodici census. nam diues qui fieri uolt,
<juv. 14.177>	et cito uolt fieri; sed quae reuerentia legum,
<juv. 14.178>	quis metus aut pudor est umquam properantis auari?
<juv. 14.179>	'uiuite contenti casulis et collibus istis,
<juv. 14.180>	o pueri,' Marsus dicebat et Hernicus olim
<juv. 14.181>	Vestinusque senex, 'panem quaeramus aratro,
<juv. 14.182>	qui satis est mensis: laudant hoc numina ruris,
<juv. 14.183>	quorum ope et auxilio gratae post munus aristae
<juv. 14.184>	contingunt homini ueteris fastidia quercus.
<juv. 14.185>	nil uetitum fecisse uolet, quem non pudet alto
<juv. 14.186>	per glaciem perone tegi, qui summouet euros
<juv. 14.187>	pellibus inuersis: peregrina ignotaque nobis
<juv. 14.188>	ad scelus atque nefas, quaecumque est, purpura ducit.'
<juv. 14.189>	haec illi ueteres praecepta minoribus; at nunc
<juv. 14.190>	post finem autumni media de nocte supinum
<juv. 14.191>	clamosus iuuenem pater excitat: 'accipe ceras,
<juv. 14.192>	scribe, puer, uigila, causas age, perlege rubras
<juv. 14.193>	maiorum leges; aut uitem posce libello,
<juv. 14.194>	sed caput intactum buxo narisque pilosas
<juv. 14.195>	adnotet et grandes miretur Laelius alas;
<juv. 14.196>	dirue Maurorum attegias, castella Brigantum,
<juv. 14.197>	ut locupletem aquilam tibi sexagesimus annus
<juv. 14.198>	adferat; aut, longos castrorum ferre labores
<juv. 14.199>	si piget et trepidum soluunt tibi cornua uentrem
<juv. 14.200>	cum lituis audita, pares quod uendere possis
<juv. 14.201>	pluris dimidio, nec te fastidia mercis
<juv. 14.202>	ullius subeant ablegandae Tiberim ultra,
<juv. 14.203>	neu credas ponendum aliquid discriminis inter
<juv. 14.204>	unguenta et corium: lucri bonus est odor ex re
<juv. 14.205>	qualibet. illa tuo sententia semper in ore
<juv. 14.206>	uersetur dis atque ipso Ioue digna poeta:
<juv. 14.207>	"unde habeas quaerit nemo, sed oportet habere."'
<juv. 14.208>	[hoc monstrant uetulae pueris repentibus assae,
<juv. 14.209>	hoc discunt omnes ante alpha et beta puellae.]
<juv. 14.210>	talibus instantem monitis quemcumque parentem
<juv. 14.211>	sic possem adfari: 'dic, o uanissime, quis te
<juv. 14.212>	festinare iubet? meliorem praesto magistro
<juv. 14.213>	discipulum. securus abi: uinceris, ut Aiax
<juv. 14.214>	praeteriit Telamonem, ut Pelea uicit Achilles.
<juv. 14.215>	parcendum est teneris; nondum impleuere medullas
<juv. 14.216>	maturae mala nequitiae. cum pectere barbam
<juv. 14.217>	coeperit et longae mucronem admittere cultri,
<juv. 14.218>	falsus erit testis, uendet periuria summa
<juv. 14.219>	exigua et Cereris tangens aramque pedemque.
<juv. 14.220>	elatam iam crede nurum, si limina uestra
<juv. 14.221>	mortifera cum dote subit. quibus illa premetur
<juv. 14.222>	per somnum digitis! nam quae terraque marique
<juv. 14.223>	adquirenda putas breuior uia conferet illi;
<juv. 14.224>	nullus enim magni sceleris labor. "haec ego numquam
<juv. 14.225>	mandaui" dices olim "nec talia suasi."
<juv. 14.226>	mentis causa malae tamen est et origo penes te.
<juv. 14.227>	nam quisquis magni census praecepit amorem
<juv. 14.228>	et laeuo monitu pueros producit auaros
<juv. 14.229>	[et qui per fraudes patrimonia conduplicari]
<juv. 14.230>	dat libertatem et totas effundit habenas
<juv. 14.231>	curriculo; quem si reuoces, subsistere nescit
<juv. 14.232>	et te contempto rapitur metisque relictis.
<juv. 14.233>	nemo satis credit tantum delinquere quantum
<juv. 14.234>	permittas: adeo indulgent sibi latius ipsi.
<juv. 14.235>	cum dicis iuueni stultum qui donet amico,
<juv. 14.236>	qui paupertatem leuet attollatque propinqui,
<juv. 14.237>	et spoliare doces et circumscribere et omni
<juv. 14.238>	crimine diuitias adquirere, quarum amor in te
<juv. 14.239>	quantus erat patriae Deciorum in pectore, quantum
<juv. 14.240>	dilexit Thebas, si Graecia uera, Menoeceus,
<juv. 14.241>	in quorum sulcis legiones dentibus anguis
<juv. 14.242>	cum clipeis nascuntur et horrida bella capessunt
<juv. 14.243>	continuo, tamquam et tubicen surrexerit una.
<juv. 14.244>	ergo ignem, cuius scintillas ipse dedisti,
<juv. 14.245>	flagrantem late et rapientem cuncta uidebis.
<juv. 14.246>	nec tibi parcetur misero, trepidumque magistrum
<juv. 14.247>	in cauea magno fremitu leo tollet alumnus.
<juv. 14.248>	nota mathematicis genesis tua, sed graue tardas
<juv. 14.249>	expectare colus: morieris stamine nondum
<juv. 14.250>	abrupto. iam nunc obstas et uota moraris,
<juv. 14.251>	iam torquet iuuenem longa et ceruina senectus.
<juv. 14.252>	ocius Archigenen quaere atque eme quod Mithridates
<juv. 14.253>	composuit: si uis aliam decerpere ficum
<juv. 14.254>	atque alias tractare rosas, medicamen habendum est,
<juv. 14.255>	sorbere ante cibum quod debeat et pater et rex.'
<juv. 14.256>	monstro uoluptatem egregiam, cui nulla theatra,
<juv. 14.257>	nulla aequare queas praetoris pulpita lauti,
<juv. 14.258>	si spectes quanto capitis discrimine constent
<juv. 14.259>	incrementa domus, aerata multus in arca
<juv. 14.260>	fiscus et ad uigilem ponendi Castora nummi,
<juv. 14.261>	ex quo Mars Vltor galeam quoque perdidit et res
<juv. 14.262>	non potuit seruare suas. ergo omnia Florae
<juv. 14.263>	et Cereris licet et Cybeles aulaea relinquas:
<juv. 14.264>	tanto maiores humana negotia ludi.
<juv. 14.265>	an magis oblectant animum iactata petauro
<juv. 14.266>	corpora quique solet rectum descendere funem
<juv. 14.267>	quam tu, Corycia semper qui puppe moraris
<juv. 14.268>	atque habitas, coro semper tollendus et austro,
<juv. 14.269>	perditus ~ac uilis~ sacci mercator olentis,
<juv. 14.270>	qui gaudes pingue antiquae de litore Cretae
<juv. 14.271>	passum et municipes Iouis aduexisse lagonas?
<juv. 14.272>	hic tamen ancipiti figens uestigia planta
<juv. 14.273>	uictum illa mercede parat, brumamque famemque
<juv. 14.274>	illa reste cauet: tu propter mille talenta
<juv. 14.275>	et centum uillas temerarius. aspice portus
<juv. 14.276>	et plenum magnis trabibus mare: plus hominum est iam
<juv. 14.277>	in pelago. ueniet classis quocumque uocarit
<juv. 14.278>	spes lucri, nec Carpathium Gaetulaque tantum
<juv. 14.279>	aequora transiliet, sed longe Calpe relicta
<juv. 14.280>	audiet Herculeo stridentem gurgite solem.
<juv. 14.281>	grande operae pretium est, ut tenso folle reuerti
<juv. 14.282>	inde domum possis tumidaque superbus aluta,
<juv. 14.283>	Oceani monstra et iuuenes uidisse marinos.
<juv. 14.284>	non unus mentes agitat furor. ille sororis
<juv. 14.285>	in manibus uoltu Eumenidum terretur et igni,
<juv. 14.286>	hic boue percusso mugire Agamemnona credit
<juv. 14.287>	aut Ithacum. parcat tunicis licet atque lacernis,
<juv. 14.288>	curatoris eget qui nauem mercibus implet
<juv. 14.289>	ad summum latus et tabula distinguitur unda,
<juv. 14.290>	cum sit causa mali tanti et discriminis huius
<juv. 14.291>	concisum argentum in titulos faciesque minutas.
<juv. 14.292>	occurrunt nubes et fulgura: 'soluite funem'
<juv. 14.293>	frumenti dominus clamat piperisue coempti,
<juv. 14.294>	'nil color hic caeli, nil fascia nigra minatur;
<juv. 14.295>	aestiuom tonat.' infelix hac forsitan ipsa
<juv. 14.296>	nocte cadet fractis trabibus fluctuque premetur
<juv. 14.297>	obrutus et zonam laeua morsuque tenebit.
<juv. 14.298>	sed cuius uotis modo non suffecerat aurum
<juv. 14.299>	quod Tagus et rutila uoluit Pactolus harena,
<juv. 14.300>	frigida sufficient uelantes inguina panni
<juv. 14.301>	exiguusque cibus, mersa rate naufragus assem
<juv. 14.302>	dum rogat et picta se tempestate tuetur. 
<juv. 14.303>	tantis parta malis cura maiore metuque
<juv. 14.304>	seruantur: misera est magni custodia census.
<juv. 14.305>	dispositis praediues amis uigilare cohortem
<juv. 14.306>	seruorum noctu Licinus iubet, attonitus pro
<juv. 14.307>	electro signisque suis Phrygiaque columna
<juv. 14.308>	atque ebore et lata testudine. dolia nudi
<juv. 14.309>	non ardent Cynici; si fregeris, altera fiet
<juv. 14.310>	cras domus atque eadem plumbo commissa manebit.
<juv. 14.311>	sensit Alexander, testa cum uidit in illa
<juv. 14.312>	magnum habitatorem, quanto felicior hic qui
<juv. 14.313>	nil cuperet quam qui totum sibi posceret orbem
<juv. 14.314>	passurus gestis aequanda pericula rebus.
<juv. 14.315>	nullum numen habes, si sit prudentia: nos te,
<juv. 14.316>	nos facimus, Fortuna, deam. mensura tamen quae
<juv. 14.317>	sufficiat census, si quis me consulat, edam:
<juv. 14.318>	in quantum sitis atque fames et frigora poscunt,
<juv. 14.319>	quantum, Epicure, tibi paruis suffecit in hortis,
<juv. 14.320>	quantum Socratici ceperunt ante penates;
<juv. 14.321>	numquam aliud natura, aliud sapientia dicit.
<juv. 14.322>	acribus exemplis uideor te cludere? misce
<juv. 14.323>	ergo aliquid nostris de moribus, effice summam
<juv. 14.324>	bis septem ordinibus quam lex dignatur Othonis.
<juv. 14.325>	haec quoque si rugam trahit extenditque labellum,
<juv. 14.326>	sume duos equites, fac tertia quadringenta.
<juv. 14.327>	si nondum impleui gremium, si panditur ultra,
<juv. 14.328>	nec Croesi fortuna umquam nec Persica regna
<juv. 14.329>	sufficient animo nec diuitiae Narcissi,
<juv. 14.330>	indulsit Caesar cui Claudius omnia, cuius
<juv. 14.331>	paruit imperiis uxorem occidere iussus.

<juv. 15.1>	Quis nescit, Volusi Bithynice, qualia demens
<juv. 15.2>	Aegyptos portenta colat? crocodilon adorat
<juv. 15.3>	pars haec, illa pauet saturam serpentibus ibin.
<juv. 15.4>	effigies sacri nitet aurea cercopitheci,
<juv. 15.5>	dimidio magicae resonant ubi Memnone chordae
<juv. 15.6>	atque uetus Thebe centum iacet obruta portis.
<juv. 15.7>	illic aeluros, hic piscem fluminis, illic
<juv. 15.8>	oppida tota canem uenerantur, nemo Dianam.
<juv. 15.9>	porrum et caepe nefas uiolare et frangere morsu
<juv. 15.10>	(o sanctas gentes, quibus haec nascuntur in hortis
<juv. 15.11>	numina!), lanatis animalibus abstinet omnis
<juv. 15.12>	mensa, nefas illic fetum iugulare capellae:
<juv. 15.13>	carnibus humanis uesci licet. attonito cum
<juv. 15.14>	tale super cenam facinus narraret Vlixes
<juv. 15.15>	Alcinoo, bilem aut risum fortasse quibusdam
<juv. 15.16>	mouerat ut mendax aretalogus. 'in mare nemo
<juv. 15.17>	hunc abicit saeua dignum ueraque Charybdi,
<juv. 15.18>	fingentem inmanis Laestrygonas et Cyclopas?
<juv. 15.19>	nam citius Scyllam uel concurrentia saxa
<juv. 15.20>	Cyaneis plenos et tempestatibus utres
<juv. 15.21>	crediderim aut tenui percussum uerbere Circes
<juv. 15.22>	et cum remigibus grunnisse Elpenora porcis.
<juv. 15.23>	tam uacui capitis populum Phaeaca putauit?'
<juv. 15.24>	sic aliquis merito nondum ebrius et minimum qui
<juv. 15.25>	de Corcyraea temetum duxerat urna;
<juv. 15.26>	solus enim haec Ithacus nullo sub teste canebat.
<juv. 15.27>	nos miranda quidem sed nuper consule Iunco
<juv. 15.28>	gesta super calidae referemus moenia Copti,
<juv. 15.29>	nos uolgi scelus et cunctis grauiora coturnis;
<juv. 15.30>	nam scelus, a Pyrrha quamquam omnia syrmata uoluas,
<juv. 15.31>	nullus apud tragicos populus facit. accipe nostro
<juv. 15.32>	dira quod exemplum feritas produxerit aeuo. 
<juv. 15.33>	inter finitimos uetus atque antiqua simultas,
<juv. 15.34>	inmortale odium et numquam sanabile uulnus,
<juv. 15.35>	ardet adhuc Ombos et Tentura. summus utrimque
<juv. 15.36>	inde furor uolgo, quod numina uicinorum
<juv. 15.37>	odit uterque locus, cum solos credat habendos
<juv. 15.38>	esse deos quos ipse colit. sed tempore festo
<juv. 15.39>	alterius populi rapienda occasio cunctis
<juv. 15.40>	uisa inimicorum primoribus ac ducibus, ne
<juv. 15.41>	laetum hilaremque diem, ne magnae gaudia cenae
<juv. 15.42>	sentirent positis ad templa et compita mensis
<juv. 15.43>	peruigilique toro, quem nocte ac luce iacentem
<juv. 15.44>	septimus interdum sol inuenit. horrida sane
<juv. 15.45>	Aegyptos, sed luxuria, quantum ipse notaui,
<juv. 15.46>	barbara famoso non cedit turba Canopo.
<juv. 15.47>	adde quod et facilis uictoria de madidis et
<juv. 15.48>	blaesis atque mero titubantibus. inde uirorum
<juv. 15.49>	saltatus nigro tibicine, qualiacumque
<juv. 15.50>	unguenta et flores multaeque in fronte coronae:
<juv. 15.51>	hinc ieiunum odium. sed iurgia prima sonare
<juv. 15.52>	incipiunt; animis ardentibus haec tuba rixae.
<juv. 15.53>	dein clamore pari concurritur, et uice teli
<juv. 15.54>	saeuit nuda manus. paucae sine uolnere malae,
<juv. 15.55>	uix cuiquam aut nulli toto certamine nasus
<juv. 15.56>	integer. aspiceres iam cuncta per agmina uoltus
<juv. 15.57>	dimidios, alias facies et hiantia ruptis
<juv. 15.58>	ossa genis, plenos oculorum sanguine pugnos.
<juv. 15.59>	ludere se credunt ipsi tamen et puerilis
<juv. 15.60>	exercere acies quod nulla cadauera calcent.
<juv. 15.61>	et sane quo tot rixantis milia turbae,
<juv. 15.62>	si uiuunt omnes? ergo acrior impetus et iam
<juv. 15.63>	saxa inclinatis per humum quaesita lacertis
<juv. 15.64>	incipiunt torquere, domestica seditioni
<juv. 15.65>	tela, nec hunc lapidem, qualis et Turnus et Aiax,
<juv. 15.66>	uel quo Tydides percussit pondere coxam
<juv. 15.67>	Aeneae, sed quem ualeant emittere dextrae
<juv. 15.68>	illis dissimiles et nostro tempore natae.
<juv. 15.69>	nam genus hoc uiuo iam decrescebat Homero,
<juv. 15.70>	terra malos homines nunc educat atque pusillos;
<juv. 15.71>	ergo deus, quicumque aspexit, ridet et odit.
<juv. 15.72>	a deuerticulo repetatur fabula. postquam
<juv. 15.73>	subsidiis aucti, pars altera promere ferrum
<juv. 15.74>	audet et infestis pugnam instaurare sagittis.
<juv. 15.75>	terga fugae celeri praestant instantibus Ombis
<juv. 15.76>	qui uicina colunt umbrosae Tentura palmae.
<juv. 15.77>	labitur hic quidam nimia formidine cursum
<juv. 15.78>	praecipitans capiturque. ast illum in plurima sectum
<juv. 15.79>	frusta et particulas, ut multis mortuus unus
<juv. 15.80>	sufficeret, totum corrosis ossibus edit
<juv. 15.81>	uictrix turba, nec ardenti decoxit aeno
<juv. 15.82>	aut ueribus, longum usque adeo tardumque putauit
<juv. 15.83>	expectare focos, contenta cadauere crudo.
<juv. 15.84>	hic gaudere libet quod non uiolauerit ignem,
<juv. 15.85>	quem summa caeli raptum de parte Prometheus
<juv. 15.86>	donauit terris; elemento gratulor, et te
<juv. 15.87>	exultare reor. sed qui mordere cadauer
<juv. 15.88>	sustinuit nil umquam hac carne libentius edit;
<juv. 15.89>	nam scelere in tanto ne quaeras et dubites an
<juv. 15.90>	prima uoluptatem gula senserit, ultimus ante
<juv. 15.91>	qui stetit, absumpto iam toto corpore ductis
<juv. 15.92>	per terram digitis aliquid de sanguine gustat.
<juv. 15.93>	Vascones, ut fama est, alimentis talibus usi
<juv. 15.94>	produxere animas, sed res diuersa, sed illic
<juv. 15.95>	fortunae inuidia est bellorumque ultima, casus
<juv. 15.96>	extremi, longae dira obsidionis egestas.
<juv. 15.97>	[huius enim, quod nunc agitur, miserabile debet
<juv. 15.98>	exemplum esse tibi, sicut modo dicta mihi gens.]
<juv. 15.99>	post omnis herbas, post cuncta animalia, quidquid
<juv. 15.100>	cogebat uacui uentris furor, hostibus ipsis
<juv. 15.101>	pallorem ac maciem et tenuis miserantibus artus,
<juv. 15.102>	membra aliena fame lacerabant, esse parati
<juv. 15.103>	et sua. quisnam hominum ueniam dare quisue deorum
<juv. 15.104>	uentribus abnueret dira atque inmania passis
<juv. 15.105>	et quibus illorum poterant ignoscere manes
<juv. 15.106>	quorum corporibus uescebantur? melius nos
<juv. 15.107>	Zenonis praecepta monent, [nec enim omnia quidam
<juv. 15.108>	pro uita facienda putant] sed Cantaber unde
<juv. 15.109>	Stoicus, antiqui praesertim aetate Metelli?
<juv. 15.110>	nunc totus Graias nostrasque habet orbis Athenas,
<juv. 15.111>	Gallia causidicos docuit facunda Britannos,
<juv. 15.112>	de conducendo loquitur iam rhetore Thyle.
<juv. 15.113>	nobilis ille tamen populus, quem diximus, et par
<juv. 15.114>	uirtute atque fide sed maior clade Zacynthos
<juv. 15.115>	tale quid excusat: Maeotide saeuior ara
<juv. 15.116>	Aegyptos. quippe illa nefandi Taurica sacri
<juv. 15.117>	inuentrix homines, ut iam quae carmina tradunt
<juv. 15.118>	digna fide credas, tantum immolat; ulterius nil
<juv. 15.119>	aut grauius cultro timet hostia. quis modo casus
<juv. 15.120>	inpulit hos? quae tanta fames infestaque uallo
<juv. 15.121>	arma coegerunt tam detestabile monstrum
<juv. 15.122>	audere? anne aliam terra Memphitide sicca
<juv. 15.123>	inuidiam facerent nolenti surgere Nilo?
<juv. 15.124>	qua nec terribiles Cimbri nec Brittones umquam
<juv. 15.125>	Sauromataeque truces aut inmanes Agathyrsi,
<juv. 15.126>	hac saeuit rabie inbelle et inutile uolgus
<juv. 15.127>	paruula fictilibus solitum dare uela phaselis
<juv. 15.128>	et breuibus pictae remis incumbere testae.
<juv. 15.129>	nec poenam sceleri inuenies nec digna parabis
<juv. 15.130>	supplicia his populis, in quorum mente pares sunt
<juv. 15.131>	et similes ira atque fames. mollissima corda
<juv. 15.132>	humano generi dare se natura fatetur,
<juv. 15.133>	quae lacrimas dedit. haec nostri pars optima sensus.
<juv. 15.134>	plorare ergo iubet causam dicentis amici
<juv. 15.135>	squaloremque rei, pupillum ad iura uocantem
<juv. 15.136>	circumscriptorem, cuius manantia fletu
<juv. 15.137>	ora puellares faciunt incerta capilli.
<juv. 15.138>	naturae imperio gemimus, cum funus adultae
<juv. 15.139>	uirginis occurrit uel terra clauditur infans
<juv. 15.140>	et minor igne rogi. quis enim bonus et face dignus
<juv. 15.141>	arcana, qualem Cereris uolt esse sacerdos,
<juv. 15.142>	ulla aliena sibi credit mala? separat hoc nos
<juv. 15.143>	a grege mutorum, atque ideo uenerabile soli
<juv. 15.144>	sortiti ingenium diuinorumque capaces
<juv. 15.145>	atque exercendis pariendisque artibus apti
<juv. 15.146>	sensum a caelesti demissum traximus arce,
<juv. 15.147>	cuius egent prona et terram spectantia. mundi
<juv. 15.148>	principio indulsit communis conditor illis
<juv. 15.149>	tantum animas, nobis animum quoque, mutuus ut nos
<juv. 15.150>	adfectus petere auxilium et praestare iuberet,
<juv. 15.151>	dispersos trahere in populum, migrare uetusto
<juv. 15.152>	de nemore et proauis habitatas linquere siluas,
<juv. 15.153>	aedificare domos, laribus coniungere nostris
<juv. 15.154>	tectum aliud, tutos uicino limine somnos
<juv. 15.155>	ut conlata daret fiducia, protegere armis
<juv. 15.156>	lapsum aut ingenti nutantem uolnere ciuem,
<juv. 15.157>	communi dare signa tuba, defendier isdem
<juv. 15.158>	turribus atque una portarum claue teneri.
<juv. 15.159>	sed iam serpentum maior concordia. parcit
<juv. 15.160>	cognatis maculis similis fera. quando leoni
<juv. 15.161>	fortior eripuit uitam leo? quo nemore umquam
<juv. 15.162>	expirauit aper maioris dentibus apri?
<juv. 15.163>	Indica tigris agit rabida cum tigride pacem
<juv. 15.164>	perpetuam, saeuis inter se conuenit ursis.
<juv. 15.165>	ast homini ferrum letale incude nefanda
<juv. 15.166>	produxisse parum est, cum rastra et sarcula tantum
<juv. 15.167>	adsueti coquere et marris ac uomere lassi
<juv. 15.168>	nescierint primi gladios extendere fabri.
<juv. 15.169>	aspicimus populos quorum non sufficit irae
<juv. 15.170>	occidisse aliquem, sed pectora, bracchia, uoltum
<juv. 15.171>	crediderint genus esse cibi. quid diceret ergo
<juv. 15.172>	uel quo non fugeret, si nunc haec monstra uideret
<juv. 15.173>	Pythagoras, cunctis animalibus abstinuit qui
<juv. 15.174>	tamquam homine et uentri indulsit non omne legumen?

<juv. 16.1>	Quis numerare queat felicis praemia, Galli,
<juv. 16.2>	militiae? nam si subeuntur prospera castra 
<juv. 16.3>	* * *2a
<juv. 16.4>	me pauidum excipiat tironem porta secundo
<juv. 16.5>	sidere. plus etenim fati ualet hora benigni
<juv. 16.5>	quam si nos Veneris commendet epistula Marti
<juv. 16.6>	et Samia genetrix quae delectatur harena. 
<juv. 16.7>	commoda tractemus primum communia, quorum
<juv. 16.8>	haut minimum illud erit, ne te pulsare togatus
<juv. 16.9>	audeat, immo, etsi pulsetur, dissimulet nec
<juv. 16.10>	audeat excussos praetori ostendere dentes
<juv. 16.11>	et nigram in facie tumidis liuoribus offam
<juv. 16.12>	atque oculum medico nil promittente relictum.
<juv. 16.13>	Bardaicus iudex datur haec punire uolenti
<juv. 16.14>	calceus et grandes magna ad subsellia surae
<juv. 16.15>	legibus antiquis castrorum et more Camilli
<juv. 16.16>	seruato, miles ne uallum litiget extra
<juv. 16.17>	et procul a signis. 'iustissima centurionum
<juv. 16.18>	cognitio est +igitur+ de milite, nec mihi derit
<juv. 16.19>	ultio, si iustae defertur causa querellae.'
<juv. 16.20>	tota cohors tamen est inimica, omnesque manipli
<juv. 16.21>	consensu magno efficiunt curabilis ut sit
<juv. 16.22>	uindicta et grauior quam iniuria. dignum erit ergo
<juv. 16.23>	declamatoris mulino corde Vagelli,
<juv. 16.24>	cum duo crura habeas, offendere tot caligas, tot
<juv. 16.25>	milia clauorum. quis tam procul adsit ab urbe
<juv. 16.26>	praeterea, quis tam Pylades, molem aggeris ultra
<juv. 16.27>	ut ueniat? lacrimae siccentur protinus, et se
<juv. 16.28>	excusaturos non sollicitemus amicos.
<juv. 16.29>	'da testem' iudex cum dixerit, audeat ille
<juv. 16.30>	nescio quis, pugnos qui uidit, dicere 'uidi,'
<juv. 16.31>	et credam dignum barba dignumque capillis
<juv. 16.32>	maiorum. citius falsum producere testem
<juv. 16.33>	contra paganum possis quam uera loquentem
<juv. 16.34>	contra fortunam armati contraque pudorem. 
<juv. 16.35>	praemia nunc alia atque alia emolumenta notemus
<juv. 16.36>	sacramentorum. conuallem ruris auiti
<juv. 16.37>	improbus aut campum mihi si uicinus ademit
<juv. 16.38>	et sacrum effodit medio de limite saxum,
<juv. 16.39>	quod mea cum patulo coluit puls annua libo,
<juv. 16.40>	debitor aut sumptos pergit non reddere nummos
<juv. 16.41>	uana superuacui dicens chirographa ligni,
<juv. 16.42>	expectandus erit qui lites incohet annus
<juv. 16.43>	totius populi. sed tum quoque mille ferenda
<juv. 16.44>	taedia, mille morae; totiens subsellia tantum
<juv. 16.45>	sternuntur, iam facundo ponente lacernas
<juv. 16.46>	Caedicio et Fusco iam micturiente parati
<juv. 16.47>	digredimur, lentaque fori pugnamus harena.
<juv. 16.48>	ast illis quos arma tegunt et balteus ambit
<juv. 16.49>	quod placitum est ipsis praestatur tempus agendi,
<juv. 16.50>	nec res atteritur longo sufflamine litis.
<juv. 16.51>	solis praeterea testandi militibus ius
<juv. 16.52>	uiuo patre datur. nam quae sunt parta labore
<juv. 16.53>	militiae placuit non esse in corpore census,
<juv. 16.54>	omne tenet cuius regimen pater. ergo Coranum
<juv. 16.55>	signorum comitem castrorumque aera merentem
<juv. 16.56>	quamuis iam tremulus captat pater; hunc fauor aequus
<juv. 16.57>	prouehit et pulchro reddit sua dona labori.
<juv. 16.58>	ipsius certe ducis hoc referre uidetur
<juv. 16.59>	ut, qui fortis erit, sit felicissimus idem,
<juv. 16.60>	ut laeti phaleris omnes et torquibus, omnes 

