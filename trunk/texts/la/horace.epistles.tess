
<hor. epist. 1.1.1>	Prima dicte mihi, summa dicende Camena,
<hor. epist. 1.1.2>	spectatum satis et donatum iam rude quaeris,
<hor. epist. 1.1.3>	Maecenas, iterum antiquo me includere ludo?
<hor. epist. 1.1.4>	Non eadem est aetas, non mens. Veianius armis
<hor. epist. 1.1.5>	Herculis ad postem fixis latet abditus agro,               
<hor. epist. 1.1.6>	ne populum extrema totiens exoret harena.
<hor. epist. 1.1.7>	Est mihi purgatum crebro qui personet aurem:
<hor. epist. 1.1.8>	'Solue senescentem mature sanus equum, ne
<hor. epist. 1.1.9>	peccet ad extremum ridendus et ilia ducat.'
<hor. epist. 1.1.10>	Nunc itaque et uersus et cetera ludicra pono,               
<hor. epist. 1.1.11>	quid uerum atque decens, curo et rogo et omnis in hoc sum;
<hor. epist. 1.1.12>	condo et compono quae mox depromere possim.
<hor. epist. 1.1.13>	Ac ne forte roges quo me duce, quo Lare tuter;
<hor. epist. 1.1.14>	nullius addictus iurare in uerba magistri,
<hor. epist. 1.1.15>	quo me cumque rapit tempestas, deferor hospes.               
<hor. epist. 1.1.16>	Nunc agilis fio et mersor ciuilibus undis,
<hor. epist. 1.1.17>	uirtutis uerae custos rigidusque satelles;
<hor. epist. 1.1.18>	nunc in Aristippi furtim praecepta relabor
<hor. epist. 1.1.19>	et mihi res, non me rebus subiungere conor.
<hor. epist. 1.1.20>	Vt nox longa quibus mentitur amica, diesque               
<hor. epist. 1.1.21>	longa uidetur opus debentibus, ut piger annus
<hor. epist. 1.1.22>	pupillis quos dura premit custodia matrum,
<hor. epist. 1.1.23>	sic mihi tarda fluunt ingrataque tempora quae spem
<hor. epist. 1.1.24>	consiliumque morantur agendi nauiter id quod
<hor. epist. 1.1.25>	aeque pauperibus prodest, lucupletibus aeque,               
<hor. epist. 1.1.26>	aeque neglectum pueris senibusque nocebit.
<hor. epist. 1.1.27>	Restat ut his ego me ipse regam solerque elementis.
<hor. epist. 1.1.28>	Non possis oculo quantum contendere Lynceus,
<hor. epist. 1.1.29>	non tamen idcirco contemnas lippus inungui;
<hor. epist. 1.1.30>	nec, quia desperes inuicti membra Glyconis,               
<hor. epist. 1.1.31>	nodosa corpus nolis prohibere cheragra.
<hor. epist. 1.1.32>	Est quadam prodire tenus, si non datur ultra.
<hor. epist. 1.1.33>	Feruet auaritia miseroque cupidine pectus:
<hor. epist. 1.1.34>	sunt uerba et uoces quibus hunc lenire dolorem
<hor. epist. 1.1.35>	possis et magnam morbi deponere partem.               
<hor. epist. 1.1.36>	Laudis amore tumes: sunt certa piacula quae te
<hor. epist. 1.1.37>	ter pure lecto poterunt recreare libello.
<hor. epist. 1.1.38>	Inuidus, iracundus, iners, uinosus, amator,
<hor. epist. 1.1.39>	nemo adeo ferus est, ut non mitescere possit,
<hor. epist. 1.1.40>	si modo culturae patientem commodet aurem.               
<hor. epist. 1.1.41>	Virtus est uitium fugere et sapientia prima
<hor. epist. 1.1.42>	stultitia caruisse. Vides, quae maxima credis
<hor. epist. 1.1.43>	esse mala, exiguum censum turpemque repulsam,
<hor. epist. 1.1.44>	quanto deuites animi capitisque labore;
<hor. epist. 1.1.45>	impiger extremos curris mercator ad Indos,               
<hor. epist. 1.1.46>	per mare pauperiem fugiens, per saxa, per ignes;
<hor. epist. 1.1.47>	ne cures ea quae stulte miraris et optas,
<hor. epist. 1.1.48>	discere et audire et meliori credere non uis?
<hor. epist. 1.1.49>	Quis circum pagos et circum compita pugnax
<hor. epist. 1.1.50>	magna coronari contemnat Olympia, cui spes,               
<hor. epist. 1.1.51>	cui sit condicio dulcis sine puluere palmae?
<hor. epist. 1.1.52>	Vilius argentum est auro, uirtutibus aurum.
<hor. epist. 1.1.53>	'O ciues, ciues, quaerenda pecunia primum est;
<hor. epist. 1.1.54>	uirtus post nummos!' Haec Ianus summus ab imo
<hor. epist. 1.1.55>	prodocet, haec recinunt iuuenes dictata senesque               
<hor. epist. 1.1.56>	laeuo suspensi loculos tabulamque lacerto.
<hor. epist. 1.1.57>	Est animus tibi, sunt mores, est lingua fidesque,
<hor. epist. 1.1.58>	sed quadringentis sex septem milia desunt:
<hor. epist. 1.1.59>	plebs eris. At pueri ludentes: 'Rex eris' aiunt,
<hor. epist. 1.1.60>	'si recte facies': hic murus aeneus esto               
<hor. epist. 1.1.61>	nil conscire sibi, nulla pallescere culpa.
<hor. epist. 1.1.62>	Roscia, dic sodes, melior lex an puerorum est
<hor. epist. 1.1.63>	nenia, quae regnum recte facientibus offert,
<hor. epist. 1.1.64>	et maribus Curiis et decantata Camillis?
<hor. epist. 1.1.65>	Isne tibi melius suadet, qui 'rem facias, rem,               
<hor. epist. 1.1.66>	si possis, recte, si non, quocumque modo rem,'
<hor. epist. 1.1.67>	ut propius spectes lacrimosa poemata Pupi,
<hor. epist. 1.1.68>	an qui Fortunae te responsare subperbae
<hor. epist. 1.1.69>	liberum et erectum praesens hortatur et aptat?
<hor. epist. 1.1.70>	Quodsi me populus Romanus forte roget, cur               
<hor. epist. 1.1.71>	non ut porticibus sic iudiciis fruar isdem,
<hor. epist. 1.1.72>	nec sequar aut fugiam quae diligit ipse uel odit,
<hor. epist. 1.1.73>	olim quod uolpes aegroto cauta leoni
<hor. epist. 1.1.74>	respondit, referam: 'Quia me uestigia terrent,
<hor. epist. 1.1.75>	omnia te aduersum spectantia, nulla retrorsum.'               
<hor. epist. 1.1.76>	Belua multorum es capitum. Nam quid sequar aut quem?
<hor. epist. 1.1.77>	Pars hominum gestit conducere publica; sunt qui
<hor. epist. 1.1.78>	frustis et pomis uiduas uenentur auaras
<hor. epist. 1.1.79>	excipiantque senes, quos in uiuaria mittant;
<hor. epist. 1.1.80>	multis occulto crescit res fenore. Verum               
<hor. epist. 1.1.81>	esto aliis alios rebus studiisque teneri:
<hor. epist. 1.1.82>	idem eadem possunt horam durare probantes?
<hor. epist. 1.1.83>	'Nullus in orbe sinus Bais praelucet amoenis',
<hor. epist. 1.1.84>	si dixit diues, lacus et mare sentit amorem
<hor. epist. 1.1.85>	festinantis eri; cui si uitiosa libido               
<hor. epist. 1.1.86>	fecerit auspicium, cras ferramenta Teanum
<hor. epist. 1.1.87>	tolletis, fabri. Lectus genialis in aula est:
<hor. epist. 1.1.88>	nil ait esse prius, melius nil caelibe uita;
<hor. epist. 1.1.89>	si non est, iurat bene solis esse maritis.
<hor. epist. 1.1.90>	Quo teneam uoltus mutantem Protea nodo?               
<hor. epist. 1.1.91>	Quid pauper? Ride: mutat cenacula, lectos,
<hor. epist. 1.1.92>	balnea, tonsores, conducto nauigio aeque
<hor. epist. 1.1.93>	nauseat ac locuples, quem ducit priua triremis.
<hor. epist. 1.1.94>	Si curatus inaequali tonsore capillos
<hor. epist. 1.1.95>	occurri, rides; si forte subucula pexae               
<hor. epist. 1.1.96>	trita subest tunicae, uel si toga dissidet impar,
<hor. epist. 1.1.97>	rides: quid, mea cum pugnat sententia secum,
<hor. epist. 1.1.98>	quod petiit spernit, repetit quod nuper omisit,
<hor. epist. 1.1.99>	aestuat et uitae disconuenit ordine toto,
<hor. epist. 1.1.100>	diruit, aedificat, mutat quadrata rotundis?               
<hor. epist. 1.1.101>	Insanire putas sollemnia me neque rides
<hor. epist. 1.1.102>	nec medici credis nec curatoris egere
<hor. epist. 1.1.103>	a praetore dati, rerum tutela mearum
<hor. epist. 1.1.104>	cum sis et praue sectum stomacheris ob unguem
<hor. epist. 1.1.105>	de te pendentis, te respicientis amici.               
<hor. epist. 1.1.106>	Ad summam: sapiens uno minor est Ioue, diues,
<hor. epist. 1.1.107>	liber, honoratus, pulcher, rex denique regum,
<hor. epist. 1.1.108>	praecipue sanus, nisi cum pituita molesta est.

<hor. epist. 1.2.1>	Troiani belli scriptorem, Maxime Lolli,
<hor. epist. 1.2.2>	dum tu declamas Romae, Praeneste relegi;
<hor. epist. 1.2.3>	qui, quid sit pulchrum, quid turpe, quid utile, quid non,
<hor. epist. 1.2.4>	plenius ac melius Chrysippo et Crantore dicit.
<hor. epist. 1.2.5>	Cur ita crediderim, nisi quid te distinet, audi.               
<hor. epist. 1.2.6>	  Fabula, qua Paridis propter narratur amorem
<hor. epist. 1.2.7>	Graecia barbariae lento conlisa duello,
<hor. epist. 1.2.8>	stultorum regum et populorum continet aestum.
<hor. epist. 1.2.9>	Antenor censet belli praecidere causam;
<hor. epist. 1.2.10>	quid Paris? Vt saluus regnet uiuatque beatus               
<hor. epist. 1.2.11>	cogi posse negat. Nestor componere litis
<hor. epist. 1.2.12>	inter Pelidem festinat et inter Atriden;
<hor. epist. 1.2.13>	hunc amor, ira quidem communiter urit utrumque.
<hor. epist. 1.2.14>	Qucquid delirant reges, plectuntur Achiui.
<hor. epist. 1.2.15>	Seditione, dolis, scelere atque libidine et ira               
<hor. epist. 1.2.16>	Iliacos intra muros peccatur et extra.
<hor. epist. 1.2.17>	  Rursus, quid uirtus et quid sapientia possit,
<hor. epist. 1.2.18>	utile proposuit nobis exemplar Vlixen,
<hor. epist. 1.2.19>	qui domitor Troiae multorum prouidus urbes,
<hor. epist. 1.2.20>	et mores hominum inspexit, latumque per aequor,               
<hor. epist. 1.2.21>	dum sibi, dum sociis reditum parat, aspera multa
<hor. epist. 1.2.22>	pertulit, aduersis rerum inmersabilis undis.
<hor. epist. 1.2.23>	Sirenum uoces et Circae pocula nosti;
<hor. epist. 1.2.24>	quae si cum sociis stultus cupidusque bibisset,
<hor. epist. 1.2.25>	sub domina meretrice fuisset turpis et excors,               
<hor. epist. 1.2.26>	uixisset canis inmundus uel amica luto sus.
<hor. epist. 1.2.27>	  Nos numerus sumus et fruges consumere nati,
<hor. epist. 1.2.28>	sponsi Penelopae nebulones Alcinoique
<hor. epist. 1.2.29>	in cute curanda plus aequo operata iuuentus,
<hor. epist. 1.2.30>	cui pulchrum fuit in medios dormire dies et               
<hor. epist. 1.2.31>	ad strepitum citharae cessatum ducere curam.
<hor. epist. 1.2.32>	  Vt iugulent hominem surgunt de nocte latrones;
<hor. epist. 1.2.33>	ut te ipsum serues, non expergisceris? Atqui
<hor. epist. 1.2.34>	si noles sanus, curres hydropicus; et ni
<hor. epist. 1.2.35>	posces ante diem librum cum lumine, si non               
<hor. epist. 1.2.36>	intendes animum studiis et rebus honestis,
<hor. epist. 1.2.37>	inuidia uel amore uigil torquebere. Nam cur,
<hor. epist. 1.2.38>	quae laedunt oculum, festinas demere, siquid
<hor. epist. 1.2.39>	est animum, differs curandi tempus in annum?
<hor. epist. 1.2.40>	Dimidium facti, qui coepit, habet; sapere aude,               
<hor. epist. 1.2.41>	incipe. Viuendi qui recte prorogat horam,
<hor. epist. 1.2.42>	rusticus expectat dum defluat amnis; at ille
<hor. epist. 1.2.43>	labitur et labetur in omne uolubilis aeuum.
<hor. epist. 1.2.44>	  Quaeritur argentum puerisque beata creandis
<hor. epist. 1.2.45>	uxor, et incultae pacantur uomere siluae;               
<hor. epist. 1.2.46>	quod satis est cui contingit, nil amplius optet.
<hor. epist. 1.2.47>	Non domus et fundus, non aeris aceruus et auri
<hor. epist. 1.2.48>	aegroto domini deduxit corpore febris,
<hor. epist. 1.2.49>	non animo curas; ualeat possessor oportet,
<hor. epist. 1.2.50>	si comportatis rebus bene cogitat uti.               
<hor. epist. 1.2.51>	Qui cupit aut metuit, iuuat illum sic domus et res
<hor. epist. 1.2.52>	ut lippum pictae tabulae, fomenta podagram,
<hor. epist. 1.2.53>	auriculas citharae collecta sorde dolentis.
<hor. epist. 1.2.54>	Sincerum est nisi uas, quodcumque infundis acescit.
<hor. epist. 1.2.55>	 Sperne uoluptates; nocet empta dolore uoluptas.               
<hor. epist. 1.2.56>	Semper auarus eget; certum uoto pete finem.
<hor. epist. 1.2.57>	Inuidus alterius macrescit rebus opimis;
<hor. epist. 1.2.58>	inuidia Siculi non inuenere tyranni
<hor. epist. 1.2.59>	maius tormentum. Qui non moderabitur irae,
<hor. epist. 1.2.60>	infectum uolet esse, dolor quod suaserit et mens,               
<hor. epist. 1.2.61>	dum poenas odio per uim festinat inulto.
<hor. epist. 1.2.62>	Ira furor breuis est; animum rege, qui nisi paret,
<hor. epist. 1.2.63>	imperat, hunc frenis, hunc tu compesce catena.
<hor. epist. 1.2.64>	  Fingit equum tenera docilem ceruice magister
<hor. epist. 1.2.65>	ire uiam qua monstret eques; uenaticus, ex quo               
<hor. epist. 1.2.66>	tempore ceruinam pellem latrauit in aula,
<hor. epist. 1.2.67>	militat in siluis catulus. Nunc adbibe puro
<hor. epist. 1.2.68>	pectore uerba puer, nunc te melioribus offer;
<hor. epist. 1.2.69>	quo semel est imbuta recens, seruabit odorem
<hor. epist. 1.2.70>	testa diu. Quodsi cessas aut strenuus anteis,               
<hor. epist. 1.2.71>	nec tardum opperior nec praecedentibus insto.

<hor. epist. 1.3.1>	Iule Flore, quibus terrarum militet oris
<hor. epist. 1.3.2>	Claudius Augusti priuignus, scire laboro.
<hor. epist. 1.3.3>	Thracane uos Hebrusque niuali compede uinctus,
<hor. epist. 1.3.4>	an freta uicinas inter currentia turris,
<hor. epist. 1.3.5>	an pingues Asiae campi collesque morantur?               
<hor. epist. 1.3.6>	  Quid studiosa cohors operum struit? Hoc quoque curo.
<hor. epist. 1.3.7>	Quis sibi res gestas Augusti scribere sumit?
<hor. epist. 1.3.8>	Bella quis et paces longum diffundit in aeuum?
<hor. epist. 1.3.9>	Quid Titius, Romana breui uenturus in ora,
<hor. epist. 1.3.10>	Pindarici fontis qui non expalluit haustus,               
<hor. epist. 1.3.11>	fastidire lacus et riuos ausus apertos?
<hor. epist. 1.3.12>	Vt ualet? Vt meminit nostri? Fidibusne Latinis
<hor. epist. 1.3.13>	Thebanos aptare modos studet auspice Musa,
<hor. epist. 1.3.14>	an tragica desaeuit et ampullatur in arte?
<hor. epist. 1.3.15>	Quid mihi Celsus agit? Monitus multumque monendus,               
<hor. epist. 1.3.16>	priuatas ut quaeret opes et tangere uitet
<hor. epist. 1.3.17>	scripta, Palatinus quaecumque recepit Apollo,
<hor. epist. 1.3.18>	ne, si forte suas repetitum uenerit olim
<hor. epist. 1.3.19>	grex auium plumas, moueat cornicula risum
<hor. epist. 1.3.20>	furtiuis nudata coloribus. Ipse quid audes?               
<hor. epist. 1.3.21>	Quae circumuolitas agilis thyma? Non tibi paruom
<hor. epist. 1.3.22>	ingenium, non incultum est et turpiter hirtum;
<hor. epist. 1.3.23>	seu linguam causis acuis seu ciuica iura
<hor. epist. 1.3.24>	respondere paras seu condis amabile carmen,
<hor. epist. 1.3.25>	prima feres hederae uictricis praemia. Quod si               
<hor. epist. 1.3.26>	frigida curarum fomenta relinquere posses,
<hor. epist. 1.3.27>	quo te caelestis sapientia duceret, ires.
<hor. epist. 1.3.28>	Hoc opus, hoc studium parui properemus et ampli,
<hor. epist. 1.3.29>	si patriae uolumus, si nobis uiuere cari.
<hor. epist. 1.3.30>	 Debes hoc etiam rescribere, sit tibi curae               
<hor. epist. 1.3.31>	quantae conueniat Munatius? An male sarta
<hor. epist. 1.3.32>	gratia nequiquam coit et rescinditur, ac uos
<hor. epist. 1.3.33>	seu calidus sanguis seu rerum inscitia uexat
<hor. epist. 1.3.34>	indomita ceruice feros? Vbicumque locorum
<hor. epist. 1.3.35>	uiuitis, indigni fraternum rumpere foedus,               
<hor. epist. 1.3.36>	pascitur in uestrum reditum uotiua iuuenca.

<hor. epist. 1.4.1>	  Albi, nostrorum sermonum candide iudex,
<hor. epist. 1.4.2>	quid nunc te dicam facere in regione Pedana?
<hor. epist. 1.4.3>	Scribere quod Cassi Parmensis opuscula uincat,
<hor. epist. 1.4.4>	an tacitum siluas inter reptare salubris,
<hor. epist. 1.4.5>	curantem quicquid dignum sapiente bonoque est?               
<hor. epist. 1.4.6>	  Non tu corpus eras sine pectore; di tibi formam,
<hor. epist. 1.4.7>	di tibi diuitias dederunt artemque fruendi.
<hor. epist. 1.4.8>	Quid uoueat dulci nutricula maius alumno,
<hor. epist. 1.4.9>	qui sapere et fari possit quae sentiat, et cui
<hor. epist. 1.4.10>	gratia, fama, ualetudo contingat abunde,               
<hor. epist. 1.4.11>	et mundus uictus non deficiente crumina?
<hor. epist. 1.4.12>	  Inter spem curamque, timores inter et iras
<hor. epist. 1.4.13>	omnem crede diem tibi diluxisse supremum;
<hor. epist. 1.4.14>	grata superueniet quae non sperabitur hora.
<hor. epist. 1.4.15>	Me pinguem et nitidum bene curata cute uises,               
<hor. epist. 1.4.16>	cum ridere uoles, Epicuri de grege porcum.

<hor. epist. 1.5.1>	  Si potes Archiacis conuiua recumbere lectis
<hor. epist. 1.5.2>	nec modica cenare times holus omne patella,
<hor. epist. 1.5.3>	supremo te sole domi, Torquate, manebo.
<hor. epist. 1.5.4>	Vina bibes iterum Tauro diffusa palustris
<hor. epist. 1.5.5>	inter Minturnas Sinuessanumque Petrinum.               
<hor. epist. 1.5.6>	Si melius quid habes, arcesse uel imperium fer.
<hor. epist. 1.5.7>	  Iamdudum splendet focus et tibi munda supellex.
<hor. epist. 1.5.8>	Mitte leuis spes et certamina diuitiarum
<hor. epist. 1.5.9>	et Moschi causam; cras nato Caesare festus
<hor. epist. 1.5.10>	dat ueniam somnumque dies; impune licebit               
<hor. epist. 1.5.11>	aestiuam sermone benigno tendere noctem.
<hor. epist. 1.5.12>	  Quo mihi fortunam, si non conceditur uti?
<hor. epist. 1.5.13>	Parcus ob heredis curam nimiumque seuerus
<hor. epist. 1.5.14>	adsidet insano; potare et spargere flores
<hor. epist. 1.5.15>	incipiam patiarque uel inconsultus haberi.               
<hor. epist. 1.5.16>	Quid non ebrietas dissignat? Operta recludit,
<hor. epist. 1.5.17>	spes iubet esse ratas, ad proelia trudit inertem,
<hor. epist. 1.5.18>	sollicitis animis onus eximit, addocet artis.
<hor. epist. 1.5.19>	Fecundi calices quem non fecere disertum,
<hor. epist. 1.5.20>	contracta quem non in parpertate solutum?               
<hor. epist. 1.5.21>	  Haec ego procurare et idoneus imperor et non
<hor. epist. 1.5.22>	inuitus, ne turpe toral, ne sordida mappa
<hor. epist. 1.5.23>	conruget naris, ne non et cantharus et lanx
<hor. epist. 1.5.24>	ostendat tibi te, ne fidos inter amicos
<hor. epist. 1.5.25>	sit qui dicta foras eliminet, ut coeat par               
<hor. epist. 1.5.26>	iungaturque pari. Butram tibi Septiciumque,
<hor. epist. 1.5.27>	et nisi cena prior potiorque puella Sabinum
<hor. epist. 1.5.28>	detinet, adsumam. Locus est et pluribus umbris,
<hor. epist. 1.5.29>	sed nimis arta premunt olidae conuiuia caprae.
<hor. epist. 1.5.30>	Tu quotus esse uelis rescribe, et rebus omissis               
<hor. epist. 1.5.31>	atria seruantem postico falle clientem.

<hor. epist. 1.6.1>	  Nil admirari prope res est una, Numici,
<hor. epist. 1.6.2>	solaque quae possit facere et seruare beatum.
<hor. epist. 1.6.3>	Hunc solem et stellas et decedentia certis
<hor. epist. 1.6.4>	tempora momentis sunt qui formidine nulla
<hor. epist. 1.6.5>	imbuti spectent. Quid censes munera terrae,               
<hor. epist. 1.6.6>	quid maris extremos Arabas ditantis et Indos?
<hor. epist. 1.6.7>	Ludicra quid, plausus et amici dona Quiritis?
<hor. epist. 1.6.8>	Quo spectanda modo, quo sensu credis et ore?
<hor. epist. 1.6.9>	  Qui timet his aduersa, fere miratur eodem
<hor. epist. 1.6.10>	quo cupiens pacto; pauor est utrubique molestus,               
<hor. epist. 1.6.11>	inprouisa simul species exterret utrumque.
<hor. epist. 1.6.12>	Gaudeat an doleat, cupiat metuatne, quid ad rem,
<hor. epist. 1.6.13>	si, quicquid uidit melius peiusue sua spe,
<hor. epist. 1.6.14>	defixis oculis animoque et corpore torpet?
<hor. epist. 1.6.15>	 Insani sapiens nomen ferat, aequus iniqui,               
<hor. epist. 1.6.16>	ultra quam satis est uirtutem si petat ipsam.
<hor. epist. 1.6.17>	I nunc, argentum et marmor uetus aeraque et artis
<hor. epist. 1.6.18>	suspice, cum gemmis Tyrios mirare colores;
<hor. epist. 1.6.19>	gaude quod spectant oculi te mille loquentem;
<hor. epist. 1.6.20>	nauos mane forum et uespertinus pete tectum,               
<hor. epist. 1.6.21>	ne plus frumenti dotalibus emetat agris
<hor. epist. 1.6.22>	Mutus et (indignum, quod sit peioribus ortus)
<hor. epist. 1.6.23>	hic tibi sit potius quam tu mirabilis illi.
<hor. epist. 1.6.24>	Quicquid sub terra est, in apricum proferet aetas,
<hor. epist. 1.6.25>	defodiet condetque nitentia. Cum bene notum               
<hor. epist. 1.6.26>	porticus Agrippae et uia te conspexerit Appi,
<hor. epist. 1.6.27>	ire tamen restat, Numa quo deuenit et Ancus.
<hor. epist. 1.6.28>	  Si latus aut renes morbo temptantur acuto,
<hor. epist. 1.6.29>	quaere fugam morbi. Vis recte uiuere (quis non?):
<hor. epist. 1.6.30>	si uirtus hoc una potest dare, fortis omissis               
<hor. epist. 1.6.31>	hoc age deliciis. Virtutem uerba putas et
<hor. epist. 1.6.32>	lucum ligna: caue ne portus occupet alter,
<hor. epist. 1.6.33>	ne Cibyratica, ne Bithyna negotia perdas;
<hor. epist. 1.6.34>	mille talenta rotundentur, totidem altera, porro et
<hor. epist. 1.6.35>	tertia succedant et quae pars quadrat aceruum.               
<hor. epist. 1.6.36>	Scilicet uxorem cum dote fidemque et amicos
<hor. epist. 1.6.37>	et genus et formam regina Pecunia donat,
<hor. epist. 1.6.38>	ac bene nummatum decorat Suadela Venusque.
<hor. epist. 1.6.39>	Mancupiis locuples eget aeris Cappadocum rex;
<hor. epist. 1.6.40>	ne fueris hic tu. Chlamydes Lucullus, ut aiunt,               
<hor. epist. 1.6.41>	si posset centum scaenae praebere rogatus,
<hor. epist. 1.6.42>	'Qui possum tot?' ait; 'tamen et quaeram et quot habebo
<hor. epist. 1.6.43>	mittam'; post paulo scribit sibi milia quinque
<hor. epist. 1.6.44>	esse domi chlamydum; partem uel tolleret omnis.
<hor. epist. 1.6.45>	Exilis domus est, ubi non et multa supersunt               
<hor. epist. 1.6.46>	et dominum fallunt et prosunt furibus. Ergo
<hor. epist. 1.6.47>	si res sola potest facere et seruare beatum,
<hor. epist. 1.6.48>	hoc primus repetas opus, hoc postremus omittas.
<hor. epist. 1.6.49>	  Si fortunatum species et gratia parestat,
<hor. epist. 1.6.50>	mercemur seruum, qui dictet nomina, laeuum               
<hor. epist. 1.6.51>	qui fodicet latus et cogat trans pondera dextram
<hor. epist. 1.6.52>	porrigere: 'Hic multum in Fabia ualet, ille Velina;
<hor. epist. 1.6.53>	cui libet his fascis dabit eripietque curule
<hor. epist. 1.6.54>	cui uolet inportunus ebur. 'Frater', 'Pater' adde;
<hor. epist. 1.6.55>	ut cuique est aetas, ita quemque facetus adopta.               
<hor. epist. 1.6.56>	  Si bene qui cenat bene uiuit, lucet, eamus
<hor. epist. 1.6.57>	quo ducit gula, piscemur, uenemur, ut olim
<hor. epist. 1.6.58>	Gargilius, qui mane plagas, uenabula, seruos
<hor. epist. 1.6.59>	differtum transire forum populumque iubebat,
<hor. epist. 1.6.60>	unus ut e multis populo spectante referret               
<hor. epist. 1.6.61>	emptum mulus aprum. Crudi tumidique lauemur,
<hor. epist. 1.6.62>	quid deceat, quid non obliti, Caerite cera
<hor. epist. 1.6.63>	digni, remigium uitiosum Ithacensis Vlixei,
<hor. epist. 1.6.64>	cui potior patria fuit interdicta uoluptas.
<hor. epist. 1.6.65>	 Si, Mimnermus uti censet, sine amore iocisque
<hor. epist. 1.6.65>	nil est iucundum, uiuas in amore iocisque.               
<hor. epist. 1.6.66>	  Viue, uale. Siquid nouisti rectius istis,
<hor. epist. 1.6.67>	candidus inperti; si nil, his utere mecum.

<hor. epist. 1.7.1>	  Quinque dies tibi pollicitus me rure futurum,
<hor. epist. 1.7.2>	Sextilem totum mendax desideror. Atqui,
<hor. epist. 1.7.3>	si me uiuere uis sanum recteque ualentem,
<hor. epist. 1.7.4>	quam mihi das aegro, dabis aegrotare timenti,
<hor. epist. 1.7.5>	Maecenas, ueniam, dum ficus prima calorque               
<hor. epist. 1.7.6>	dissignatorem decorat lictoribus atris,
<hor. epist. 1.7.7>	dum pueris omnis pater et matercula pallet.
<hor. epist. 1.7.8>	Officiosaque sedulitas et opella forensis
<hor. epist. 1.7.9>	adducit febris et testamenta resignat.
<hor. epist. 1.7.10>	Quodsi bruma niues Albanis inlinet agris,               
<hor. epist. 1.7.11>	ad mare descendet uates tuus et sibi parcet
<hor. epist. 1.7.12>	contractusque leget; te, dulcis amice, reuiset
<hor. epist. 1.7.13>	cum Zephyris, si concedes, et hirundine prima.
<hor. epist. 1.7.14>	  Non quo more piris uesci Calaber iubet hospes
<hor. epist. 1.7.15>	tu me fecisti locupletem. 'Vescere, sodes.'                
<hor. epist. 1.7.16>	'Iam satis est.' 'At tu, quantum uis, tolle.' 'Benigne.'
<hor. epist. 1.7.17>	'Non inuisa feres pueris munuscula paruis.'
<hor. epist. 1.7.18>	'Tam teneor dono quam si dimittar onustus.'
<hor. epist. 1.7.19>	'Vt libet; haec porcis hodie comedenda relinques.'
<hor. epist. 1.7.20>	Prodigus et stultus donat quae spernit et odit;               
<hor. epist. 1.7.21>	haec seges ingratos tulit et feret omnibus annis.
<hor. epist. 1.7.22>	Vir bonus et sapiens dignis ait esse paratus,
<hor. epist. 1.7.23>	nec tamen ignorat quid distent aera lupinis;
<hor. epist. 1.7.24>	dignum praestabo me etiam pro laude merentis.
<hor. epist. 1.7.25>	Quodsi me noles usquam discedere, reddes               
<hor. epist. 1.7.26>	forte latus, nigros angusta fronte capillos,
<hor. epist. 1.7.27>	reddes dulce loqui, reddes ridere decorum et
<hor. epist. 1.7.28>	inter uina fugam Cinarae maerere proteruae.
<hor. epist. 1.7.29>	  Forte per angustam tenuis uolpecula rimam
<hor. epist. 1.7.30>	repserat in cumeram frumenti, pastaque rursus               
<hor. epist. 1.7.31>	ire foras pleno tendebat corpore frustra;
<hor. epist. 1.7.32>	cui mustela procul: 'Si uis' ait 'effugere istinc,
<hor. epist. 1.7.33>	macra cauum repetes artum, quem macra subisti.'
<hor. epist. 1.7.34>	Hac ego si compellor imagine, cuncta resigno;
<hor. epist. 1.7.35>	nec somnum plebis laudo satur altilium nec               
<hor. epist. 1.7.36>	otia diuitiis Arabum liberrima muto.
<hor. epist. 1.7.37>	Saepe uerecundum laudasti rexque paterque
<hor. epist. 1.7.38>	audisti coram nec uerbo parcius absens;
<hor. epist. 1.7.39>	inspice si possum donata reponere laetus.
<hor. epist. 1.7.40>	 Haud male Telemachus, proles patientis Vlixei:               
<hor. epist. 1.7.41>	'Non est aptus equis Ithace locus, ut neque planis
<hor. epist. 1.7.42>	porrectus spatiis nec multae prodigus herbae;
<hor. epist. 1.7.43>	Atride, magis apta tibi tua dona relinquam.'
<hor. epist. 1.7.44>	Paruum parua decent; mihi iam non regia Roma,
<hor. epist. 1.7.45>	sed uacuum Tibur placet aut inbelle Tarentum.               
<hor. epist. 1.7.46>	  Strenuus et fortis causisque Philippus agendis
<hor. epist. 1.7.47>	clarus, ab officiis octauam circite horam
<hor. epist. 1.7.48>	dum redit atque foro nimium distare Carinas
<hor. epist. 1.7.49>	iam grandis natu queritur, conspexit, ut aiunt,
<hor. epist. 1.7.50>	adrasum quendam uacua tonsoris in umbra               
<hor. epist. 1.7.51>	cultello proprios purgantem leniter unguis.
<hor. epist. 1.7.52>	'Demetri', (puer hic non laeue iussa Philippi
<hor. epist. 1.7.53>	accipiebat) 'abi, quaere et refer, unde domo, quis,
<hor. epist. 1.7.54>	cuius fortunae, quo sit patre quoue patrono.'
<hor. epist. 1.7.55>	It, redit et narrat Volteium nomine Menam,               
<hor. epist. 1.7.56>	praeconem, tenui censu, sine crimine, notum
<hor. epist. 1.7.57>	et properare loco et cessare, et quaerere et uti,
<hor. epist. 1.7.58>	gaudentem paruisque sodalibus et lare certo
<hor. epist. 1.7.59>	et ludis et post decisa negotia Campo.
<hor. epist. 1.7.60>	'Scitari libet ex ipso quodcumque refers; dic               
<hor. epist. 1.7.61>	ad cenam ueniat.' Non sane credere Mena,
<hor. epist. 1.7.62>	mirari secum tacitus. Quid multa? 'Benigne,'
<hor. epist. 1.7.63>	respondet. 'Neget ille mihi?' 'Negat improbus et te
<hor. epist. 1.7.64>	neglegit aut horret.' Volteium mane Philippus
<hor. epist. 1.7.65>	uilia uendentem tunicato scruta popello               
<hor. epist. 1.7.66>	occupat et saluere iubet prior; ille Philippo
<hor. epist. 1.7.67>	excusare laborem et mercennaria uincla,
<hor. epist. 1.7.68>	quod non mane domum uenisset, denique quod non
<hor. epist. 1.7.69>	prouidisset eum. 'Sic ignouisse putato
<hor. epist. 1.7.70>	me tibi, si cenas hodie mecum.' 'Vt libet.' 'Ergo               
<hor. epist. 1.7.71>	post nonam uenies; nunc i, rem strenuus auge.'
<hor. epist. 1.7.72>	Vt uentum ad cenam est, dicenda tacenda locutus
<hor. epist. 1.7.73>	tandem dormitum dimittitur. Hic ubi saepe
<hor. epist. 1.7.74>	occultum uisus decurrere piscis ad hamum,
<hor. epist. 1.7.75>	mane cliens et iam certus conuiua, iubetur               
<hor. epist. 1.7.76>	rura suburbana indictis comes ire Latinis.
<hor. epist. 1.7.77>	Impositus mannis aruum caelumque Sabinum
<hor. epist. 1.7.78>	non cessat laudare. Videt ridetque Philippus,
<hor. epist. 1.7.79>	et sibi dum requiem, dum risus undique quaerit,
<hor. epist. 1.7.80>	dum septem donat sestertia, mutua septem               
<hor. epist. 1.7.81>	promittit, persuadet uti mercetur agellum.
<hor. epist. 1.7.82>	Mercatur. Ne te longis ambagibus ultra
<hor. epist. 1.7.83>	quam satis est morer, ex nitido fit rusticus atque
<hor. epist. 1.7.84>	sulcos et uineta crepat mera, praeparat ulmos,
<hor. epist. 1.7.85>	inmoritur studiis et amore senescit habendi.               
<hor. epist. 1.7.86>	Verum ubi oues furto, morbo periere capellae,
<hor. epist. 1.7.87>	spem mentita seges, bos est enectus arando,
<hor. epist. 1.7.88>	offensu damnis media de nocte caballum
<hor. epist. 1.7.89>	arripit iratusque Philippi tendit ad aedis.
<hor. epist. 1.7.90>	Quem simul aspexit scabrum intonsumque Philippus:               
<hor. epist. 1.7.91>	'Durus' ait, 'Voltei, nimis attentusque uideris
<hor. epist. 1.7.92>	esse mihi.' 'Pol, me miserum, patrone, uocares,
<hor. epist. 1.7.93>	si uelles' inquit 'uerum mihi ponere nomen.
<hor. epist. 1.7.94>	Quod te per Genium dextramque deosque Penatis
<hor. epist. 1.7.95>	obsecro et obtestor, uitae me redde priori.'               
<hor. epist. 1.7.96>	  Qui semel aspexit quantum dimissa petitis
<hor. epist. 1.7.97>	praestent, mature redeat repetatque relicta.
<hor. epist. 1.7.98>	Metiri se quemque suo modulo ad pede uerum est.

<hor. epist. 1.8.1>	  Celso gaudere et bene rem gerere Albinouano
<hor. epist. 1.8.2>	Musa rogata refer, comiti scribaeque Neronis.
<hor. epist. 1.8.3>	  Si quaeret quid agam, dic multa et pulchra minantem
<hor. epist. 1.8.4>	uiuere nec recte nec suauiter, haud quia grando
<hor. epist. 1.8.5>	contunderit uitis oleamque momorderit aestus,               
<hor. epist. 1.8.6>	nec quia longinquis armentum aegrotet in agris,
<hor. epist. 1.8.7>	sed quia mente minus ualidus quam corpore toto
<hor. epist. 1.8.8>	nil audire uelim, nil discere, quod leuet aegrum,
<hor. epist. 1.8.9>	fidis offendar medicis, irascar amicis,
<hor. epist. 1.8.10>	cur me funesto properent arcere ueterno,               
<hor. epist. 1.8.11>	quae nocuere sequar, fugiam quae profore credam,
<hor. epist. 1.8.12>	Romae Tibur amem, uentosus Tibure Romam.
<hor. epist. 1.8.13>	  Post haec, ut ualeat, quo pacto rem gerat et se,
<hor. epist. 1.8.14>	ut placeat iuueni, percontare, utque cohorti.
<hor. epist. 1.8.15>	Si dicet 'recte', primum gaudere, subinde               
<hor. epist. 1.8.16>	praeceptum auriculis hoc instillare memento:
<hor. epist. 1.8.17>	'Vt tu fortunam, sic nos te, Celse, feremus.'

<hor. epist. 1.9.1>	  Septimius, Claudi, nimirum intellegit unus,
<hor. epist. 1.9.2>	quanti me facias; nam cum rogat et prece cogit,
<hor. epist. 1.9.3>	scilicet ut tibi se laudare et tradere coner,
<hor. epist. 1.9.4>	dignum mente domoque legentis honesta Neronis,
<hor. epist. 1.9.5>	munere cum fungi propioris censet amici,               
<hor. epist. 1.9.6>	quid possim uidet ac nouit me ualdius ipso.
<hor. epist. 1.9.7>	  Multa quidem dixi cur excusatus abirem,
<hor. epist. 1.9.8>	sed timui mea ne finxisse minora putarer,
<hor. epist. 1.9.9>	dissimulator opis propriae, mihi commodus uni.
<hor. epist. 1.9.10>	Sic ego, maioris fugiens opprobria culpae,               
<hor. epist. 1.9.11>	frontis ad urbanae descendi praemia. Quodsi
<hor. epist. 1.9.12>	depositum laudas ob amici iussa pudorem,
<hor. epist. 1.9.13>	scribe tui gregis hunc et fortem crede bonumque.

<hor. epist. 1.10.1>	  Vrbis amatorem Fuscum saluere iubemus
<hor. epist. 1.10.2>	ruris amatores, hac in re scilicet una
<hor. epist. 1.10.3>	multum dissimiles, ad cetera paene gemelli
<hor. epist. 1.10.4>	fraternis animis, quicquid negat alter, et alter,
<hor. epist. 1.10.5>	adnuimus pariter, uetuli notique columbi.               
<hor. epist. 1.10.6>	Tu nidum seruas, ego laudo ruris amoeni
<hor. epist. 1.10.7>	riuos et musco circumlita saxa nemusque.
<hor. epist. 1.10.8>	Quid quaeris? Viuo et regno, simul ista reliqui
<hor. epist. 1.10.9>	quae uos ad caelum fertis rumore secundo,
<hor. epist. 1.10.10>	utque sacerdotis fugitiuus liba recuso,               
<hor. epist. 1.10.11>	pane egeo iam mellitis potiore placentis.
<hor. epist. 1.10.12>	  Viuere naturae si conuenienter oportet,
<hor. epist. 1.10.13>	ponendaeque domo quaerenda est area primum,
<hor. epist. 1.10.14>	nouistine locum potiorem rure beato?
<hor. epist. 1.10.15>	Est ubi plus tepeant hiemes, ubi gratior aura               
<hor. epist. 1.10.16>	leniat et rabiem Canis et momenta Leonis,
<hor. epist. 1.10.17>	cum semel accepit Solem furibundus acutum?
<hor. epist. 1.10.18>	Est ubi diuellat somnos minus inuida cura?
<hor. epist. 1.10.19>	Deterius Libycis olet aut nitet herba lapillis?
<hor. epist. 1.10.20>	Purior in uicis aqua tendit rumpere plumbum               
<hor. epist. 1.10.21>	quam quae per pronum trepidat cum murmure riuum?
<hor. epist. 1.10.22>	Nempe inter uarias nutritur silua columnas,
<hor. epist. 1.10.23>	laudaturque domus longos quae prospicit agros.
<hor. epist. 1.10.24>	Naturam expelles furca, tamen usque recurret
<hor. epist. 1.10.25>	et mala perrumpet furtim fastidia uictrix.               
<hor. epist. 1.10.26>	  Non qui Sidonio contendere callidus ostro
<hor. epist. 1.10.27>	nescit Aquinatem potantia uellera fucum
<hor. epist. 1.10.28>	certius accipiet damnum propiusue medullis
<hor. epist. 1.10.29>	quam qui non poterit uero distinguere falsum.
<hor. epist. 1.10.30>	Quem res plus nimio delectauere secundae,               
<hor. epist. 1.10.31>	mutatae quatient. Siquid mirabere, pones
<hor. epist. 1.10.32>	inuitus. Fuge magna; licet sub paupere tecto
<hor. epist. 1.10.33>	reges et regum uita praecurrere amicos.
<hor. epist. 1.10.34>	  Ceruus equum pugna melior communibus herbis
<hor. epist. 1.10.35>	pellebat, donec minor in certamine longo               
<hor. epist. 1.10.36>	implorauit opes hominis frenumque recepit;
<hor. epist. 1.10.37>	sed postquam uictor uiolens discessit ab hoste,
<hor. epist. 1.10.38>	non equitem dorso, non frenum depulit ore.
<hor. epist. 1.10.39>	Sic, qui pauperiem ueritus potiore metallis
<hor. epist. 1.10.40>	libertate caret, dominum uehet improbus atque               
<hor. epist. 1.10.41>	seruiet aeternum, quia paruo nesciet uti.
<hor. epist. 1.10.42>	Cui non conueniet sua res, ut calceus olim
<hor. epist. 1.10.43>	si pede maior erit, subuertet, si minor, uret.
<hor. epist. 1.10.44>	  Laetus sorte tua uiues sapienter, Aristi,
<hor. epist. 1.10.45>	nec me dimittes incastigatum, ubi plura               
<hor. epist. 1.10.46>	cogere quam satis est ac non cessare uidebor.
<hor. epist. 1.10.47>	Imperat aut seruit collecta pecunia cuique,
<hor. epist. 1.10.48>	tortum digna sequi potius quam ducere funem.
<hor. epist. 1.10.49>	  Haec tibi dictabam post fanum putre Vacunae,
<hor. epist. 1.10.50>	excepto quod non simul esses cetera laetus.               

<hor. epist. 1.11.1>	  Quid tibi uisa Chios, Bullati, notaque Lesbos,
<hor. epist. 1.11.2>	quid concinna Samos, quid Croesi regia Sardis,
<hor. epist. 1.11.3>	Zmyrna quid et Colophon? Maiora minoraue fama,
<hor. epist. 1.11.4>	cunctane prae Campo et Tiberino flumine sordent?
<hor. epist. 1.11.5>	An uenit in uotum Attalicis ex urbibus una?               
<hor. epist. 1.11.6>	An Lebedum laudas odio maris atque uiarum?
<hor. epist. 1.11.7>	Scis Lebedus quid sit: Gabiis desertior atque
<hor. epist. 1.11.8>	Fidenis uicus; tamen illic uiuere uellem,
<hor. epist. 1.11.9>	oblitusque meorum, obliuiscendus et illis,
<hor. epist. 1.11.10>	Neptunum procul e terra spectare furentem.               
<hor. epist. 1.11.11>	  Sed neque qui Capua Romam petit, imbre lutoque
<hor. epist. 1.11.12>	aspersus uolet in caupona uiuere; nec qui
<hor. epist. 1.11.13>	frigus collegit, furnos et balnea laudat
<hor. epist. 1.11.14>	ut fortunatam plene praestantia uitam;
<hor. epist. 1.11.15>	nec si te ualidus iactauerit Auster in alto,               
<hor. epist. 1.11.16>	idcirco nauem trans Aegaeum mare uendas.
<hor. epist. 1.11.17>	Incolumi Rhodos et Mytilene pulchra facit quod
<hor. epist. 1.11.18>	paenula solstitio, campestre niualibus auris,
<hor. epist. 1.11.19>	per brumam Tiberis, Sextili mense caminus.
<hor. epist. 1.11.20>	Dum licet ac uoltum seruat Fortuna benignum,               
<hor. epist. 1.11.21>	Romae laudetur Samos et Chios et Rhodos absens.
<hor. epist. 1.11.22>	  Tu quamcumque deus tibi fortunauerit horam
<hor. epist. 1.11.23>	grata sume manu neu dulcia differ in annum,
<hor. epist. 1.11.24>	ut quocumque loco fueris uixisse libenter
<hor. epist. 1.11.25>	te dicas; nam si ratio et prudentia curas,               
<hor. epist. 1.11.26>	non locus effusi late maris arbiter aufert,
<hor. epist. 1.11.27>	caelum, non animum mutant, qui trans mare currunt.
<hor. epist. 1.11.28>	Strenua non exercet inertia; nauibus atque
<hor. epist. 1.11.29>	quadrigis petimus bene uiuere. Quod petis, hic est,
<hor. epist. 1.11.30>	est Vlubris, animus si te non deficit aequus.               

<hor. epist. 1.12.1>	  Fructibus Agrippae Siculis quos colligis, Icci,
<hor. epist. 1.12.2>	si recte frueris, non est ut copia maior
<hor. epist. 1.12.3>	ab Ioue donari possit tibi; tolle querellas;
<hor. epist. 1.12.4>	pauper enim non est cui rerum suppetit usus.
<hor. epist. 1.12.5>	Si uentri bene, si lateri est pedibusque tuis, nil               
<hor. epist. 1.12.6>	diuitiae poterunt regales addere maius.
<hor. epist. 1.12.7>	Si forte in medio positorum abstemius herbis
<hor. epist. 1.12.8>	uiuis et urtica, sic uiues protinus, ut te
<hor. epist. 1.12.9>	confestim liquidus Fortunae riuus inauret,
<hor. epist. 1.12.10>	uel quia naturam mutare pecunia nescit               
<hor. epist. 1.12.11>	uel quia cuncta putas una uirtute minora.
<hor. epist. 1.12.12>	  Miramur, si Democriti pecus edit agellos
<hor. epist. 1.12.13>	cultaque, dum peregre est animus sine corpore uelox,
<hor. epist. 1.12.14>	cum tu inter scabiem tantam et contagia lucri
<hor. epist. 1.12.15>	nil paruum sapias et adhuc sublimia cures;               
<hor. epist. 1.12.16>	quae mare compescant causae, quid temperet annum,
<hor. epist. 1.12.17>	stellae sponte sua iussaene uagentur et errent,
<hor. epist. 1.12.18>	quid premat obscurum lunae, quid proferat orbem,
<hor. epist. 1.12.19>	quid uelit et possit rerum concordia discors,
<hor. epist. 1.12.20>	Empedocles an Stertinium deliret acumen?               
<hor. epist. 1.12.21>	  Verum, seu piscis seu porrum et caepe trucidas,
<hor. epist. 1.12.22>	utere Pompeio Grospho et, siquid petet, ultro
<hor. epist. 1.12.23>	defer; nil Grosphus nisi uerum orabit et aequum.
<hor. epist. 1.12.24>	Vilis amicorum est annona, bonis ubi quid dest.
<hor. epist. 1.12.25>	Ne tamen ignores quo sit Romana loco res,               
<hor. epist. 1.12.26>	Cantaber Agrippae, Claudi uirtute Neronis
<hor. epist. 1.12.27>	Armenius cecidit; ius imperiumque Prahates
<hor. epist. 1.12.28>	Caesaris accepit genibus minor; aurea fruges
<hor. epist. 1.12.29>	Italiae pleno defundit Copia cornu.

<hor. epist. 1.13.1>	  Vt proficiscentem docui te saepe diuque,
<hor. epist. 1.13.2>	Augusto reddes signata uolumina, Vinni,
<hor. epist. 1.13.3>	si ualidus, si laetus erit, si denique poscet;
<hor. epist. 1.13.4>	ne studio nostri pecces odiumque libellis
<hor. epist. 1.13.5>	sedulus inportes opera uehemente minister.               
<hor. epist. 1.13.6>	Si te forte meae grauis uret sarcina chartae,
<hor. epist. 1.13.7>	abicito potius quam quo perferre iuberis
<hor. epist. 1.13.8>	clitellas ferus inpingas Asinaeque paternum
<hor. epist. 1.13.9>	cognomen uertas in risum et fabula fias.
<hor. epist. 1.13.10>	Viribus uteris per cliuos, flumina, lamas.               
<hor. epist. 1.13.11>	Victor propositi simul ac perueneris illuc,
<hor. epist. 1.13.12>	sic positum seruabis onus, ne forte sub ala
<hor. epist. 1.13.13>	fasciculum portes librorum, ut rusticus agnum,
<hor. epist. 1.13.14>	ut uinosa glomus furtiuae Pyrria lanae,
<hor. epist. 1.13.15>	ut cum pilleolo soleas conuiua tribulis.               
<hor. epist. 1.13.16>	  Ne uolgo narres te sudauisse ferendo
<hor. epist. 1.13.17>	carmina quae possint oculos aurisque morari
<hor. epist. 1.13.18>	Caesaris; oratus multa prece, nitere porro.
<hor. epist. 1.13.19>	Vade, uale, caue ne titubes mandataque frangas.

<hor. epist. 1.14.1>	  Vilice siluarum et mihi me reddentis agelli,
<hor. epist. 1.14.2>	quem tu fastidis habitatum quinque focis et
<hor. epist. 1.14.3>	quinque bonos solitum Variam dimittere patres,
<hor. epist. 1.14.4>	certemus spinas animone ego fortius an tu
<hor. epist. 1.14.5>	euellas agro, et melior sit Horatius an res.               
<hor. epist. 1.14.6>	  Me quamuis Lamiae pietas et cura moratur, 
<hor. epist. 1.14.7>	fratrem maerentis, rapto de fratre dolentis
<hor. epist. 1.14.8>	insolabiliter, tamen istuc mens animusque
<hor. epist. 1.14.9>	fert et amat spatiis obstantia rumpere claustra.
<hor. epist. 1.14.10>	Rure ego uiuentem, tu dicis in urbe beatum;               
<hor. epist. 1.14.11>	cui placet alterius, sua nimirum est odio sors,
<hor. epist. 1.14.12>	stultus uterque locum inmeritum causatur inique;
<hor. epist. 1.14.13>	in culpa est animus, qui se non effugit umquam.
<hor. epist. 1.14.14>	  Tu mediastinus tacita prece rura petebas,
<hor. epist. 1.14.15>	nunc urbem et ludos et balnea uilicus optas;               
<hor. epist. 1.14.16>	me constare mihi scis et discedere tristem,
<hor. epist. 1.14.17>	quandocumque trahunt inuisa negotia Romam.
<hor. epist. 1.14.18>	  Non eadem miramur; eo disconuenit inter
<hor. epist. 1.14.19>	meque et te; nam quae deserta et inhospita tesqua
<hor. epist. 1.14.20>	credis, amoena uocat mecum qui sentit, et odit               
<hor. epist. 1.14.21>	quae te pulchra putas. Fornix tibi et uncta popina
<hor. epist. 1.14.22>	incutiunt urbis desiderium, uideo, et quod
<hor. epist. 1.14.23>	angulus iste feret piper et tus ocius uua,
<hor. epist. 1.14.24>	nec uicina subest uinum praebere taberna
<hor. epist. 1.14.25>	quae possit tibi, nec meretrix tibicina, cuius               
<hor. epist. 1.14.26>	ad strepitum salias terrae grauis; et tamen urges
<hor. epist. 1.14.27>	iampridem non tacta ligonibus arua bouemque
<hor. epist. 1.14.28>	disiunctum curas et strictis frondibus exples;
<hor. epist. 1.14.29>	addit opus pigro riuus, si decidit imber,
<hor. epist. 1.14.30>	multa mole docendus aprico parcere prato.               
<hor. epist. 1.14.31>	  Nunc age, quid nostrum concentum diuidat, audi.
<hor. epist. 1.14.32>	Quem tenues decuere togae nitidique capilli,
<hor. epist. 1.14.33>	quem scis immunem Cinarae placuisse rapaci,
<hor. epist. 1.14.34>	quem bibulum liquidi media de luce Falerni,
<hor. epist. 1.14.35>	cena breuis iuuat et prope riuum somnus in herba;               
<hor. epist. 1.14.36>	nec lusisse pudet, sed non incidere ludum.
<hor. epist. 1.14.37>	Non istic obliquo oculo mea commoda quisquam
<hor. epist. 1.14.38>	limat, non odio obscuro morsuque uenenat;
<hor. epist. 1.14.39>	rident uicini glaebas et saxa mouentem.
<hor. epist. 1.14.40>	Cum seruis urbana diaria rodere mauis;               
<hor. epist. 1.14.41>	horum tu in numerum uoto ruis, inuidet usum
<hor. epist. 1.14.42>	lignorum et pecoris tibi calo argutus et horti.
<hor. epist. 1.14.43>	  Optat ephippia bos piger, optat arare caballus;
<hor. epist. 1.14.44>	quam scit uterque, libens, censebo, exerceat artem.

<hor. epist. 1.15.1>	  Quae sit hiems Veliae, quod caelum, Vala, Salerni,
<hor. epist. 1.15.2>	quorum hominum regio et qualis uia (nam mihi Baias
<hor. epist. 1.15.3>	Musa superuacuas Antonius, et tamen illis
<hor. epist. 1.15.4>	me facit inuisum, gelida cum perluor unda
<hor. epist. 1.15.5>	per medium frigus; sane murteta relinqui               
<hor. epist. 1.15.6>	dictaque cessantem neruis elidere morbum
<hor. epist. 1.15.7>	sulpura contemni uicus gemit, inuidus aegris
<hor. epist. 1.15.8>	qui caput et stomachum supponere fontibus audent
<hor. epist. 1.15.9>	Clusinis Gabiosque petunt et frigida rura.
<hor. epist. 1.15.10>	Mutandus locus est et deuersoria nota               
<hor. epist. 1.15.11>	praeteragendus equus. 'Quo tendis? Non mihi Cumas
<hor. epist. 1.15.12>	est iter aut Baias', laeua stomachosus habena
<hor. epist. 1.15.13>	dicet eques; sed equi frenato est auris in ore);
<hor. epist. 1.15.14>	maior utrum populum frumenti copia pascat,
<hor. epist. 1.15.15>	collectosne bibant imbres puteosne perennis               
<hor. epist. 1.15.16>	iugis aquae (nam uina nihil moror illius orae;
<hor. epist. 1.15.17>	rure meo possum quiduis perferre patique;
<hor. epist. 1.15.18>	ad mare cum ueni, generosum et lene requiro,
<hor. epist. 1.15.19>	quod curas abigat, quod cum spe diuite manet
<hor. epist. 1.15.20>	in uenas animumque meum, quod uerba ministret,               
<hor. epist. 1.15.21>	quod me Lucanae iuuenem commendet amicae);
<hor. epist. 1.15.22>	tractus uter pluris lepores, uter educet apros,
<hor. epist. 1.15.23>	utra magis piscis et echinos aequora celent,
<hor. epist. 1.15.24>	pinguis ut inde domum possim Phaeaxque reuerti,
<hor. epist. 1.15.25>	scribere te nobis, tibi nos adcredere par est.               
<hor. epist. 1.15.26>	  Maenius, ut tebus maternis atque paternis
<hor. epist. 1.15.27>	fortiter absumptis urbanus coepit haberi
<hor. epist. 1.15.28>	scurra, uagus non qui certum praesepe teneret,
<hor. epist. 1.15.29>	inpransus non qui ciuem dinosceret hoste,
<hor. epist. 1.15.30>	quaelibet in quemuis opprobria fingere saeuus,               
<hor. epist. 1.15.31>	pernicies et tempestas barathrumque macelli,
<hor. epist. 1.15.32>	quicquid quaesierat, uentri donabat auaro.
<hor. epist. 1.15.33>	Hic ubi nequitiae fautoribus et timidis nil
<hor. epist. 1.15.34>	aut paulum abstulerat, patinas cenabat omasi,
<hor. epist. 1.15.35>	uilis et agninae, tribus ursis quod satis esset,               
<hor. epist. 1.15.36>	scilicet ut uentres lamna candente nepotum
<hor. epist. 1.15.37>	diceret urendos correctus Bestius. Idem,
<hor. epist. 1.15.38>	quicquid erat nactus praedae maioris, ubi omne
<hor. epist. 1.15.39>	uerterat in fumum et cinerem: 'Non hercule miror',
<hor. epist. 1.15.40>	aiebat, 'si qui comedunt bona, cum sit obeso               
<hor. epist. 1.15.41>	nil melius turdo, nil uolua pulchrius ampla'.
<hor. epist. 1.15.42>	  Nimirum hic ego sum; nam tuta et paruola laudo,
<hor. epist. 1.15.43>	cum res deficiunt, satis inter uilia fortis;
<hor. epist. 1.15.44>	uerum ubi quid melius contingit et unctius, idem
<hor. epist. 1.15.45>	uos sapere et solos aio bene uiuere, quorum               
<hor. epist. 1.15.46>	conspicitur nitidis fundata pecunia uillis.

<hor. epist. 1.16.1>	  Ne perconteris, fundus meus, optime Quincti,
<hor. epist. 1.16.2>	aruo pascat erum an bacis opulentet oliuae,
<hor. epist. 1.16.3>	pomisne et pratis an amicta uitibus ulmo,
<hor. epist. 1.16.4>	scribetur tibi forma loquaciter et situs agri.
<hor. epist. 1.16.5>	 Continui montes, ni dissocientur opaca               
<hor. epist. 1.16.6>	ualle, sed ut ueniens dextrum latus aspiciat sol,
<hor. epist. 1.16.7>	laeuum discedens curru fugiente uaporet.
<hor. epist. 1.16.8>	Temperiem laudes. Quid, si rubicunda benigni
<hor. epist. 1.16.9>	corna uepres et pruna ferant, si quercus et ilex
<hor. epist. 1.16.10>	multa fruge pecus, multa dominum iuuet umbra?               
<hor. epist. 1.16.11>	Dicas adductum propius frondere Tarentum.
<hor. epist. 1.16.12>	Fons etiam riuo dare nomen idoneus, ut nec
<hor. epist. 1.16.13>	frigidior Thraecam nec purior ambiat Hebrus,
<hor. epist. 1.16.14>	infirmo capiti fluit utilis, utilis aluo.
<hor. epist. 1.16.15>	Hae latebrae dulces et, iam si credis, amoenae               
<hor. epist. 1.16.16>	incolumem tibi me praestant septembribus horis.
<hor. epist. 1.16.17>	  Tu recte uiuis, si curas esse quod audis.
<hor. epist. 1.16.18>	Iactamus iampridem omnis te Roma beatum;
<hor. epist. 1.16.19>	sed uereor, ne cui de te plus quam tibi credas
<hor. epist. 1.16.20>	neue putes alium sapiente bonoque beatum,               
<hor. epist. 1.16.21>	neu, si te populus sanum recteque ualentem
<hor. epist. 1.16.22>	dictitet, occultam febrem sub tempus edendi
<hor. epist. 1.16.23>	dissimules, donec manibus tremor incidat unctis.
<hor. epist. 1.16.24>	Stultorum incurata pudor malus ulcera celat.
<hor. epist. 1.16.25>	Siquis bella tibi terra pugnata marique               
<hor. epist. 1.16.26>	dicat et his uerbis uacuas permulceat auris:
<hor. epist. 1.16.27>	'Tene magis saluum populus uelit an populum tu,
<hor. epist. 1.16.28>	seruet in ambiguo qui consulit et tibi et urbi
<hor. epist. 1.16.29>	Iuppiter', Augusti laudes adgnoscere possis;
<hor. epist. 1.16.30>	cum pateris sapiens emendatusque uocari,               
<hor. epist. 1.16.31>	respondesne tuo, dic sodes, nomine? 'Nempe
<hor. epist. 1.16.32>	uir bonus et prudens dici delector ego ac tu.'
<hor. epist. 1.16.33>	Qui dedit hoc hodie, cras si uolet auferet, ut, si
<hor. epist. 1.16.34>	detulerit fasces indigno, detrahet idem.
<hor. epist. 1.16.35>	Pone, meum est,' inquit; pono tristisque recedo.               35'
<hor. epist. 1.16.36>	  Idem si clamet furem, neget esse pudicum,
<hor. epist. 1.16.37>	contendat laqueo collum pressisse paternum,
<hor. epist. 1.16.38>	mordear opprobriis falsis mutemque colores?
<hor. epist. 1.16.39>	Falsus honor iuuat et mendax infamia terret
<hor. epist. 1.16.40>	quem nisi mendosum et medicandum? Vir bonus est quis?               
<hor. epist. 1.16.41>	'Qui consulta patrum, qui leges iuraque seruat,
<hor. epist. 1.16.42>	quo multae magnaeque secantur iudice lites,
<hor. epist. 1.16.43>	quo res sponsore et quo causae teste tenentur.'
<hor. epist. 1.16.44>	Sed uidet hunc omnis domus et uicinia tota
<hor. epist. 1.16.45>	introrsum turpem, speciosum pelle decora.               
<hor. epist. 1.16.46>	'Nec furtum feci nec fugi,' si mihi dicat
<hor. epist. 1.16.47>	seruos: 'Habes pretium, loris non ureris', aio.
<hor. epist. 1.16.48>	'Non hominem occidi.' 'Non pasces in cruce coruos.'
<hor. epist. 1.16.49>	'Sum bonus et frugi.' Renuit negitatque Sabellus.
<hor. epist. 1.16.50>	Cautus enim metuit foueam lupus accipiterque               
<hor. epist. 1.16.51>	suspectos laqueos et opertum miluus hamum.
<hor. epist. 1.16.52>	Oderunt peccare boni uirtutis amore;
<hor. epist. 1.16.53>	tu nihil admittes in te formidine poenae;
<hor. epist. 1.16.54>	sit spes fallendi, miscebis sacra profanis.
<hor. epist. 1.16.55>	Nam de mille fabae modiis cum subripis unum,               
<hor. epist. 1.16.56>	damnum est, non facinus mihi pacto lenius isto.
<hor. epist. 1.16.57>	  Vir bonus, omne forum quem spectat et omne tribunal,
<hor. epist. 1.16.58>	quandocumque deos uel porco uel boue placat:
<hor. epist. 1.16.59>	'Iane pater!' clare, clare cum dixit: 'Apollo!'
<hor. epist. 1.16.60>	labra mouet, metuens audiri: 'Pulchra Lauerna,               
<hor. epist. 1.16.61>	da mihi fallere, da iusto sanctoque uideri,
<hor. epist. 1.16.62>	noctem peccatis et fraudibus obice nubem.'
<hor. epist. 1.16.63>	  Qui melior seruo, qui liberior sit auarus,
<hor. epist. 1.16.64>	in triuiis fixum cum se demittit ob assem,
<hor. epist. 1.16.65>	non uideo; nam qui cupiet, metuet quoque, porro               
<hor. epist. 1.16.66>	qui metuens uiuet, liber mihi non erit umquam.
<hor. epist. 1.16.67>	Perdidit arma, locum uirtutis deseruit, qui
<hor. epist. 1.16.68>	semper in augenda festinat et obruitur re.
<hor. epist. 1.16.69>	Vendere cum possis captiuum, occidere noli;
<hor. epist. 1.16.70>	seruiet utiliter; sine pascat durus aretque,               
<hor. epist. 1.16.71>	nauiget ac mediis hiemet mercator in undis,
<hor. epist. 1.16.72>	annonae prosit, portet frumenta penusque.
<hor. epist. 1.16.73>	  Vir bonus et sapiens audebit dicere: 'Pentheu,
<hor. epist. 1.16.74>	rector Thebarum, quid me perferre patique
<hor. epist. 1.16.75>	indignum coges?' 'Adimam bona.' 'Nempe pecus, rem,               
<hor. epist. 1.16.76>	lectos, argentum; tollas licet.' 'In manicis et
<hor. epist. 1.16.77>	compedibus saeuo te sub custode tenebo.'
<hor. epist. 1.16.78>	'Ipse deus, simul atque uolam, me soluet.' Opinor,
<hor. epist. 1.16.79>	hoc sentit: 'Moriar'. Mors ultima linea rerum est.

<hor. epist. 1.17.1>	  Quamuis, Scaeua, satis per te tibi consulis et scis,
<hor. epist. 1.17.2>	quo tandem pacto deceat maioribus uti,
<hor. epist. 1.17.3>	disce, docendus adhuc quae censet amiculus, ut si
<hor. epist. 1.17.4>	caecus iter monstrare uelit; tamen aspice, siquid
<hor. epist. 1.17.5>	et nos, quod cures proprium fecisse, loquamur.               
<hor. epist. 1.17.6>	  Si te grata quies et primam somnus in horam
<hor. epist. 1.17.7>	delectat, si te puluis strepitusque rotarum,
<hor. epist. 1.17.8>	si laedit caupona, Ferentinum ire iubebo;
<hor. epist. 1.17.9>	nam neque diuitibus contingunt gaudia solis,
<hor. epist. 1.17.10>	nec uixit male, qui natus moriensque fefellit.               
<hor. epist. 1.17.11>	Si prodesse tuis pauloque benignus ipsum
<hor. epist. 1.17.12>	te tractare uoles, accedes siccus ad unctum.
<hor. epist. 1.17.13>	'Si pranderet holus patienter, regibus uti,
<hor. epist. 1.17.14>	nollet Aristippus.' 'Si sciret regibus uti,
<hor. epist. 1.17.15>	fastidiret holus qui me notat.' Vtrius horum               
<hor. epist. 1.17.16>	uerba probes et facta, doce, uel iunior audi
<hor. epist. 1.17.17>	cur sit Aristippi potior sententia. Namque
<hor. epist. 1.17.18>	mordacem Cynicum sic eludebat, ut aiunt:
<hor. epist. 1.17.19>	'Scurror ego ipse mihi,populo tu; rectius hoc et
<hor. epist. 1.17.20>	splendidius multo est. Equus ut me portet, alat rex,               
<hor. epist. 1.17.21>	officium facio; tu poscis uilia, uerum
<hor. epist. 1.17.22>	dante minor, quamuis fers te nullius egentem.'
<hor. epist. 1.17.23>	Omnis Aristippum decuit color et status et res,
<hor. epist. 1.17.24>	temptantem maiora fere, praesentibus aequum,
<hor. epist. 1.17.25>	contra, quem duplici panno patientia uelat,               
<hor. epist. 1.17.26>	mirabor, uitae uia si conuersa decebit.
<hor. epist. 1.17.27>	Alter purpureum non expectabit amictum;
<hor. epist. 1.17.28>	quidlibet indutus celeberrima per loca uadet
<hor. epist. 1.17.29>	personamque feret, non inconcinnus utramque;
<hor. epist. 1.17.30>	alter Mileti textam cane peius et angui               
<hor. epist. 1.17.31>	uitabit chlanidem, morietur frigore, si non
<hor. epist. 1.17.32>	rettuleris pannum; refer et sine uiuat ineptus.
<hor. epist. 1.17.33>	  Res gerere et captos ostendere ciuibus hostis
<hor. epist. 1.17.34>	attingit solium Iouis et caelestia temptat;
<hor. epist. 1.17.35>	principibus placuisse uiris non ultima laus est.               
<hor. epist. 1.17.36>	Non cuiuis homini contingit adire Corinthum.
<hor. epist. 1.17.37>	Sedit qui timuit ne non succederet; esto;
<hor. epist. 1.17.38>	quid? Qui peruenit, fecitne uiriliter? Atqui
<hor. epist. 1.17.39>	hic est aut nusquam quod quaerimus. Hic onus horret,
<hor. epist. 1.17.40>	ut paruis animis et paruo corpore maius;               
<hor. epist. 1.17.41>	hic subit et perfert. Aut uirtus nomen inane est,
<hor. epist. 1.17.42>	aut decus et pretium recte petit experiens uir.
<hor. epist. 1.17.43>	  Coram rege suo de paupertate tacentes
<hor. epist. 1.17.44>	plus poscente ferent; distat, sumasne prudenter
<hor. epist. 1.17.45>	an rapias; atqui rerum caput hoc erat, hic fons.               
<hor. epist. 1.17.46>	'Indotata mihi soror est, paupercula mater,
<hor. epist. 1.17.47>	et fundus nec uendibilis nec pascere firmus',
<hor. epist. 1.17.48>	qui dicit, clamat: 'Victum date!'; succinit alter:
<hor. epist. 1.17.49>	'Et mihi'; diuiduo findetur munere quadra.
<hor. epist. 1.17.50>	Sed tacitus pasci si posset coruus, haberet               
<hor. epist. 1.17.51>	plus dapis et rixae multo minus inuidiaeque.
<hor. epist. 1.17.52>	  Brundisium comes aut Surrentum ductus amoenum
<hor. epist. 1.17.53>	qui queritur salebras et acerbum frigus et imbres,
<hor. epist. 1.17.54>	aut cistam effractam et subducta uiatica plorat,
<hor. epist. 1.17.55>	nota refert meretricis acumina, saepe catellam,               
<hor. epist. 1.17.56>	saepe periscelidem raptam sibi flentis, uti mox
<hor. epist. 1.17.57>	nulla fides damnis uerisque doloribus adsit.
<hor. epist. 1.17.58>	Nec semel inrisus triuiis attollere curat
<hor. epist. 1.17.59>	fracto crure planum, licet illi plurima manet
<hor. epist. 1.17.60>	lacrima, per sanctum iuratus dicat Osirim:               
<hor. epist. 1.17.61>	'Credite, non ludo; crudeles, tollite claudum.'
<hor. epist. 1.17.62>	'Quaere peregrinum', uicinia rauca reclamat.

<hor. epist. 1.18.1>	  Si bene te noui, metues, liberrime Lolli,
<hor. epist. 1.18.2>	scurrantis speciem praebere, professus amicum.
<hor. epist. 1.18.3>	Vt matrona meretrici dispar erit atque
<hor. epist. 1.18.4>	discolor, infido scurrae distabit amicus.
<hor. epist. 1.18.5>	 Est huic diuersum uitio uitium prope maius,               
<hor. epist. 1.18.6>	asperitas agrestis et inconcinna grauisque,
<hor. epist. 1.18.7>	quae se commendat tonsa cute, dentibus atris,
<hor. epist. 1.18.8>	dum uolt libertas dici mera ueraque uirtus.
<hor. epist. 1.18.9>	Virtus est medium uitiorum et utrimque reductum.
<hor. epist. 1.18.10>	Alter in obsequium plus aequo pronus et imi               
<hor. epist. 1.18.11>	derisor lecti sic nutum diuitis horret,
<hor. epist. 1.18.12>	sic iterat uoces et uerba cadentia tollit,
<hor. epist. 1.18.13>	ut puerum saeuo credas dictata magistro
<hor. epist. 1.18.14>	reddere uel partis mimum tractare secundas;
<hor. epist. 1.18.15>	alter rixatur de lana saepe caprina,               
<hor. epist. 1.18.16>	propugnat nugis armatus: 'Scilicet, ut non
<hor. epist. 1.18.17>	sit mihi prima fides et, uere quod placet, ut non
<hor. epist. 1.18.18>	acriter elatrem? Pretium aetas altera sordet.'
<hor. epist. 1.18.19>	Ambigitur quid enim? Castor sciat an Docilis plus,
<hor. epist. 1.18.20>	Brundisium Minuci melius uia ducat an Appi.               
<hor. epist. 1.18.21>	  Quem damnosa Venus, quem praeceps alea nudat,
<hor. epist. 1.18.22>	gloria quem supra uires et uestit et unguit,
<hor. epist. 1.18.23>	quem tenet argenti sitis inportuna famesque,
<hor. epist. 1.18.24>	quem paupertatis pudor et fuga, diues amicus,
<hor. epist. 1.18.25>	saepe decem uitiis instructior, odit et horret,               
<hor. epist. 1.18.26>	aut, si non odit, regit ac ueluti pia mater
<hor. epist. 1.18.27>	plus quam se sapere et uirtutibus esse priorem
<hor. epist. 1.18.28>	uolt et ait prope uera: 'Meae (contendere noli)
<hor. epist. 1.18.29>	stultitiam patiuntur opes; tibi paruola res est;
<hor. epist. 1.18.30>	arta decet sanum comitem toga; desine mecum               
<hor. epist. 1.18.31>	certare.' Eutrapelus cuicumque nocere uolebat
<hor. epist. 1.18.32>	uestimenta dabat pretiosa; beatus enim iam
<hor. epist. 1.18.33>	cum pulchris tunicis sumet noua consilia et spes,
<hor. epist. 1.18.34>	dormiet in lucem, scorto postponet honestum
<hor. epist. 1.18.35>	officium, nummos alienos pascet, ad imum               
<hor. epist. 1.18.36>	Thraex erit aut holitoris aget mercede caballum.
<hor. epist. 1.18.37>	  Arcanum neque tu scrutaberis illius umquam,
<hor. epist. 1.18.38>	commissumque teges et uino tortus et ira;
<hor. epist. 1.18.39>	nec tua laudabis studia aut aliena reprendes,
<hor. epist. 1.18.40>	nec, cum uenari uolet ille, poemata panges.               
<hor. epist. 1.18.41>	Gratia sic fratrum geminorum, Amphionis atque
<hor. epist. 1.18.42>	Zethi dissiluit, donec suspecta seuero
<hor. epist. 1.18.43>	conticuit lyra. Fraternis cessisse putatur
<hor. epist. 1.18.44>	moribus Amphion; tu cede potentis amici
<hor. epist. 1.18.45>	lenibus imperiis, quotiensque educet in agros               
<hor. epist. 1.18.46>	Aetolis onerata plagis iumenta canesque,
<hor. epist. 1.18.47>	surge et inhumanae senium depone Camenae,
<hor. epist. 1.18.48>	cenes ut pariter pulmenta laboribus empta;
<hor. epist. 1.18.49>	Romanis sollemne uiris opus, utile famae
<hor. epist. 1.18.50>	uitaeque et membris, praesertim cum ualeas et               
<hor. epist. 1.18.51>	uel cursu superare canem uel uiribus aprum
<hor. epist. 1.18.52>	possis. Adde, uirilia quod speciosius arma
<hor. epist. 1.18.53>	non est qui tractet; scis quo clamore coronae
<hor. epist. 1.18.54>	proelia sustineas campestria. Denique saeuam
<hor. epist. 1.18.55>	militiam puer et Cantabrica bella tulisti               
<hor. epist. 1.18.56>	sub duce qui templis Parthorum signa refigit
<hor. epist. 1.18.57>	nunc et, siquid abest, Italis adiudicat armis.
<hor. epist. 1.18.58>	Ac ne te retrahas et inexcusabilis absis,
<hor. epist. 1.18.59>	quamuis nil extra numerum fecisse modumque
<hor. epist. 1.18.60>	curas, interdum nugaris rure paterno:               
<hor. epist. 1.18.61>	partitur lintres exercitus, Actia pugna
<hor. epist. 1.18.62>	te duce per pueros hostili more refertur;
<hor. epist. 1.18.63>	aduersarius est frater, lacus Hadria, donec
<hor. epist. 1.18.64>	alterutrum uelox Victoria fronde coronet.
<hor. epist. 1.18.65>	Consentire suis studiis qui crediderit te,               
<hor. epist. 1.18.66>	fautor utroque tuum laudabit pollice ludum.
<hor. epist. 1.18.67>	  Protinus ut moneam, siquid monitoris eges tu,
<hor. epist. 1.18.68>	quid de quoque uiro et cui dicas, saepe uideto.
<hor. epist. 1.18.69>	Percontatorem fugito; nam garrulus idem est,
<hor. epist. 1.18.70>	nec retinent patulae commissa fideliter aures,               
<hor. epist. 1.18.71>	et semel emissum uolat inreuocabile uerbum.
<hor. epist. 1.18.72>	Non ancilla tuum iecur ulceret ulla puerue
<hor. epist. 1.18.73>	intra marmoreum uenerandi limen amici,
<hor. epist. 1.18.74>	ne dominus pueri pulchri caraeue puellae
<hor. epist. 1.18.75>	munere te paruo beet aut incommodus angat.               
<hor. epist. 1.18.76>	  Qualem commendes, etiam atque etiam aspice, ne mox
<hor. epist. 1.18.77>	incutiant aliena tibi peccata pudorem.
<hor. epist. 1.18.78>	Fallimur et quondam non dignum tradimus; ergo
<hor. epist. 1.18.79>	quem sua culpa premet, deceptus omitte tueri,
<hor. epist. 1.18.80>	ut penitus notum, si temptent crimina, serues               
<hor. epist. 1.18.81>	tuterisque tuo fidentem praesidio; qui
<hor. epist. 1.18.82>	dente Theonino cum circumroditur, ecquid
<hor. epist. 1.18.83>	ad te post paulo uentura pericula sentis?
<hor. epist. 1.18.84>	Nam tua res agitur, paries cum proximus ardet,
<hor. epist. 1.18.85>	et neglecta solent incendia sumere uires.               
<hor. epist. 1.18.86>	  Dulcia inexpertis cultura potentis amici;
<hor. epist. 1.18.87>	expertus metuit. Tu, dum tua nauis in alto est,
<hor. epist. 1.18.88>	hoc age, ne mutata retrorsum te ferat aura.
<hor. epist. 1.18.89>	Oderunt hilarem tristes tristemque iocosi,
<hor. epist. 1.18.90>	sedatum celeres, agilem nauumque remissi;               
<hor. epist. 1.18.91>	oderunt porrecta negantem pocula, quamuis
<hor. epist. 1.18.92>	nocturnos iures te formidare tepores;
<hor. epist. 1.18.93>	deme supercilio nubem; plerumque modestus
<hor. epist. 1.18.95>	occupat obscuri speciem, taciturnus acerbi.               
<hor. epist. 1.18.96>	  Inter cuncta leges et percontabere doctos,
<hor. epist. 1.18.97>	qua ratione queas traducere leniter aeuum,
<hor. epist. 1.18.98>	num te semper inops agitet uexetque cupido,
<hor. epist. 1.18.99>	num pauor et rerum mediocriter utilium spes,
<hor. epist. 1.18.100>	uirtutem doctrina paret naturane donet,               
<hor. epist. 1.18.101>	quid minuat curas, quid te tibi reddat amicum,
<hor. epist. 1.18.102>	quid pure tanquillet, honos an dulce lucellum,
<hor. epist. 1.18.103>	an secretum iter et fallentis semita uitae.
<hor. epist. 1.18.104>	  Me quotiens reficit gelidus Digentia riuus,
<hor. epist. 1.18.105>	quem Mandela bibit, rugosus frigore pagus               
<hor. epist. 1.18.106>	quid sentire putas, quid credis, amice, precari?
<hor. epist. 1.18.107>	'Sit mihi quod nunc est, etiam minus, et mihi uiuam
<hor. epist. 1.18.108>	quod superest aeui, siquid superesse uolunt di;
<hor. epist. 1.18.109>	sit bona librorum et prouisae frugis in annum
<hor. epist. 1.18.110>	copia, neu fluitem dubiae spe pendulus horae.'               
<hor. epist. 1.18.111>	Sed satis est orare Iouem quae ponit et aufert;
<hor. epist. 1.18.112>	det uitam, det opes; aequum mi animum ipse parabo.

<hor. epist. 1.19.1>	  Prisco si credis, Maecenas docte, Cratino,
<hor. epist. 1.19.2>	nulla placere diu nec uiuere carmina possunt
<hor. epist. 1.19.3>	quae scribuntur aquae potoribus; ut male sanos
<hor. epist. 1.19.4>	adscripsit Liber Satyris Faunisque poetas,
<hor. epist. 1.19.5>	uina fere dulces oluerunt mane Camenae;               
<hor. epist. 1.19.6>	laudibus arguitur uini uinosus Homerus;
<hor. epist. 1.19.7>	Ennius ipse pater numquam nisi potus ad arma
<hor. epist. 1.19.8>	prosiluit dicenda. 'Forum putealque Libonis
<hor. epist. 1.19.9>	mandabo siccis, adimam cantare seueris':
<hor. epist. 1.19.10>	hoc simul edixi, non cessuere poetae               
<hor. epist. 1.19.11>	nocturno certare mero, putere diurno.
<hor. epist. 1.19.12>	Quid? Siquis uoltu toruo ferus et pede nudo
<hor. epist. 1.19.13>	exiguaeque togae simulet textore Catonem,
<hor. epist. 1.19.14>	uirtutemne repraesentet moresque Catonis?
<hor. epist. 1.19.15>	Rupit Iarbitam Timagenis aemula lingua               
<hor. epist. 1.19.16>	dum studet urbanus tenditque disertus haberi.
<hor. epist. 1.19.17>	Decipit exemplar uitiis imitabile; quodsi
<hor. epist. 1.19.18>	pallere casu, biberent exsangue cuminum.
<hor. epist. 1.19.19>	O imatatores, seruom pecus, ut mihi saepe
<hor. epist. 1.19.20>	bilem, saepe iocum uestri mouere tumultus!               
<hor. epist. 1.19.21>	  Libera per uacuum posui uestigia princeps,
<hor. epist. 1.19.22>	non aliena meo pressi pede. Qui sibi fidet,
<hor. epist. 1.19.23>	dux reget examen. Parios ego primus iambos
<hor. epist. 1.19.24>	ostendi Latio, numeros animosque secutus
<hor. epist. 1.19.25>	Archilochi, non res et agentia uerba Lycamben;               
<hor. epist. 1.19.26>	ac ne me foliis ideo breuioribus ornes
<hor. epist. 1.19.27>	quod timui mutare modos et carminis artem,
<hor. epist. 1.19.28>	temperat Archilochi Musam pede mascula Sappho,
<hor. epist. 1.19.29>	temperat Alcaeus, sed rebus et ordine dispar,
<hor. epist. 1.19.30>	nec socerum quaerit, quem uersibus oblinat atris,               
<hor. epist. 1.19.31>	nec sponsae laqueum famoso carmine nectit.
<hor. epist. 1.19.32>	Hunc ego, non alio dictum prius ore, Latinus
<hor. epist. 1.19.33>	uolgaui fidicen; iuuat inmemorata ferentem
<hor. epist. 1.19.34>	ingenuis oculisque legi manibusque teneri.
<hor. epist. 1.19.35>	Scire uelis, mea cur ingratus opuscula lector               
<hor. epist. 1.19.36>	laudet ametque domi, premat extra limen iniquus;
<hor. epist. 1.19.37>	non ego uentosae plebis suffragia uenor
<hor. epist. 1.19.38>	inpensis cenarum et tritae munere uestis;
<hor. epist. 1.19.39>	non ego nobilium scriptorum auditor et ultor
<hor. epist. 1.19.40>	grammaticas ambire tribus et pulpita dignor.               
<hor. epist. 1.19.41>	Hinc illae lacrimae... 'Spissis indigna theatris
<hor. epist. 1.19.42>	scripta pudet recitare et nugis addere pondus,'
<hor. epist. 1.19.43>	si dixi: 'Rides' ait, 'et Iouis auribus ista
<hor. epist. 1.19.44>	seruas; fidis enim manare poetica mella
<hor. epist. 1.19.45>	te solum, tibi pulcher.' Ad haec ego naribus uti               
<hor. epist. 1.19.46>	formido et, luctantis acuto ne secer ungui,
<hor. epist. 1.19.47>	'Displicet iste locus' clamo et diludia posco.
<hor. epist. 1.19.48>	Ludus enim genuit trepidum certamen et iram,
<hor. epist. 1.19.49>	ira truces inimicitias et funebre bellum.

<hor. epist. 1.20.1>	  Vortumnum Ianumque, liber, spectare uideris,
<hor. epist. 1.20.2>	scilicet ut prostes Sosiorum pumice mundus.
<hor. epist. 1.20.3>	Odisti clauis et grata sigilla pudico,
<hor. epist. 1.20.4>	paucis ostendi gemis et communia laudas,
<hor. epist. 1.20.5>	non ita nutritus. Fuge quo descendere gestis;               
<hor. epist. 1.20.6>	non erit emisso reditus tibi: 'Quid miser egi?
<hor. epist. 1.20.7>	Quid uolui?' dices, ubi quid te laeserit; et scis
<hor. epist. 1.20.8>	in breue te cogi, cum plenus languet amator.
<hor. epist. 1.20.9>	Quodsi non odio peccantis desipit augur,
<hor. epist. 1.20.10>	carus eris Romae donec te deserat aetas;               
<hor. epist. 1.20.11>	contrectatus ubi manibus sordescere uolgi
<hor. epist. 1.20.12>	coeperis, aut tineas pasces taciturnus inertis
<hor. epist. 1.20.13>	aut fugies Vticam aut uinctus mitteris Ilerdam.
<hor. epist. 1.20.14>	Ridebit monitor non exauditus, ut ille
<hor. epist. 1.20.15>	qui male parentem in rupes protrusit asellum               
<hor. epist. 1.20.16>	iratus; quis enim inuitum seruare laboret?
<hor. epist. 1.20.17>	Hoc quoque te manet, ut pueros elementa docentem
<hor. epist. 1.20.18>	occupet extremis in uicis balba senectus.
<hor. epist. 1.20.19>	  Cum tibi sol tepidus pluris admouerit auris,
<hor. epist. 1.20.20>	me libertino natum patre et in tenui re               
<hor. epist. 1.20.21>	maiores pinnas nido extendisse loqueris,
<hor. epist. 1.20.22>	ut quantum generi demas, uirtutibus addas;
<hor. epist. 1.20.23>	me primis urbis belli placuisse domique,
<hor. epist. 1.20.24>	corporis exigui, praecanum, solibus aptum,
<hor. epist. 1.20.25>	irasci celerem, tamen ut placabilis essem.               
<hor. epist. 1.20.26>	Forte meum siquis te percontabitur aeuum,
<hor. epist. 1.20.27>	me quater undenos sciat impleuisse Decembris
<hor. epist. 1.20.28>	collegam Lepidum quo duxit Lollius anno.

<hor. epist. 2.1.1>	Cum tot sustineas et tanta negotia solus,
<hor. epist. 2.1.2>	res Italas armis tuteris, moribus ornes,
<hor. epist. 2.1.3>	legibus emendes, in publica commoda peccem
<hor. epist. 2.1.4>	si longo sermone morer tua tempora, Caesar.
<hor. epist. 2.1.5>	Romulus et Liber pater et cum Castore Pollux,               
<hor. epist. 2.1.6>	post ingentia facta deorum in templa recepti,
<hor. epist. 2.1.7>	dum terras hominumque colunt genus, aspera bella
<hor. epist. 2.1.8>	componunt, agros adsignant, oppida condunt,
<hor. epist. 2.1.9>	plorauere suis non respondere fauorem
<hor. epist. 2.1.10>	speratum meritis. Diram qui contudit hydram               
<hor. epist. 2.1.11>	notaque fatali portenta labore subegit,
<hor. epist. 2.1.12>	comperit inuidiam supremo fine domari.
<hor. epist. 2.1.13>	Vrit enim fulgore suo qui praegrauat artes
<hor. epist. 2.1.14>	infra se positas; extinctus amabitur idem.
<hor. epist. 2.1.15>	Praesenti tibi maturos largimur honores               
<hor. epist. 2.1.16>	iurandasque tuom per numen ponimus aras,
<hor. epist. 2.1.17>	nil oriturum alias, nil ortum tale fatentes.
<hor. epist. 2.1.18>	  Sed tuus hic populus sapiens et iustus in uno
<hor. epist. 2.1.19>	te nostris ducibus, te Grais anteferendo
<hor. epist. 2.1.20>	cetera nequaquam simili ratione modoque               
<hor. epist. 2.1.21>	aestimat et, nisi quae terris semota suisque
<hor. epist. 2.1.22>	temporibus defuncta uidet, fastidit et odit,
<hor. epist. 2.1.23>	sic fautor ueterum ut tabulas peccare uetantis,
<hor. epist. 2.1.24>	quas bis quinque uiri sanxerunt, foedera regum
<hor. epist. 2.1.25>	uel Gabiis uel cum rigidis aequata Sabinis,               
<hor. epist. 2.1.26>	pontificum libros, annosa uolumina uatum
<hor. epist. 2.1.27>	dictitet Albano Musas in monte locutas.
<hor. epist. 2.1.28>	  Si, quia Graiorum sunt antiquissima quaeque
<hor. epist. 2.1.29>	scripta uel optima, Romani pensantur eadem
<hor. epist. 2.1.30>	scriptores trutina, non est quod multa loquamur:               
<hor. epist. 2.1.31>	nihil intra est oleam, nil extra est in nuce duri;
<hor. epist. 2.1.32>	uenimus ad summum fortunae: pingimus atque
<hor. epist. 2.1.33>	psallimus et luctamur Achiuis doctius unctis.
<hor. epist. 2.1.34>	  Si meliora dies, ut uina, poemata reddit,
<hor. epist. 2.1.35>	scire uelim chartis pretium quotus adroget annus.               
<hor. epist. 2.1.36>	Scriptor abhinc annos centum qui decidit, inter
<hor. epist. 2.1.37>	perfectos ueteresque referri debet an inter
<hor. epist. 2.1.38>	uilis atque nouos? Excludat iurgia finis.
<hor. epist. 2.1.39>	'Est uetus atque probus centum qui perficit annos.'
<hor. epist. 2.1.40>	Quid? Qui deperiit minor uno mense uel anno,               
<hor. epist. 2.1.41>	inter quos referendus erit? Veteresne poetas
<hor. epist. 2.1.42>	an quos et praesens et postera respuat aetas?
<hor. epist. 2.1.43>	'Iste quidem ueteres inter ponetur honeste
<hor. epist. 2.1.44>	qui uel mense breui uel toto est iunior anno.'
<hor. epist. 2.1.45>	Vtor permisso caudaeque pilos ut equinae               
<hor. epist. 2.1.46>	paulatim uello et demo unum, demo etiam unum,
<hor. epist. 2.1.47>	dum cadat elusus ratione ruentis acerui
<hor. epist. 2.1.48>	qui redit in fastos et uirtutem aestimat annis
<hor. epist. 2.1.49>	miraturque nihil, nisi quod Libitina sacrauit.
<hor. epist. 2.1.50>	  Ennius, et sapiens et fortis et alter Homerus,               
<hor. epist. 2.1.51>	ut critici dicunt, leuiter curare uidetur
<hor. epist. 2.1.52>	quo promissa cadant et somnia Pythagorea.
<hor. epist. 2.1.53>	Naeuius in manibus non est et mentibus haeret
<hor. epist. 2.1.54>	paene recens? Adeo sanctum est uetus omne poema.
<hor. epist. 2.1.55>	Ambigitur quotiens uter utro sit prior, aufert               
<hor. epist. 2.1.56>	Paccuuius docti famam senis, Accius alti,
<hor. epist. 2.1.57>	dicitur Afrani toga conuenisse Menandro,
<hor. epist. 2.1.58>	Plautus ad exemplar Siculi properare Epicharmi,
<hor. epist. 2.1.59>	uincere Caecilius grauitate, Terentius arte.
<hor. epist. 2.1.60>	Hos ediscit et hos arto stipata theatro               
<hor. epist. 2.1.61>	spectat Roma potens; habet hos numeratque poetas
<hor. epist. 2.1.62>	ad nostrum tempus Liui scriptoris ab aeuo.
<hor. epist. 2.1.63>	  Interdum uolgus rectum uidet, est ubi peccat.
<hor. epist. 2.1.64>	Si ueteres ita miratur laudatque poetas
<hor. epist. 2.1.65>	ut nihil anteferat, nihil illis comparet, errat;               
<hor. epist. 2.1.66>	si quaedam nimis antique, si pleraque dure
<hor. epist. 2.1.67>	dicere credit eos, ignaue multa fatetur,
<hor. epist. 2.1.68>	et sapit et mecum facit et Ioue iudicat aequo.
<hor. epist. 2.1.69>	Non equidem insector delendaue carmina Liui
<hor. epist. 2.1.70>	esse reor, memini quae plagosum mihi paruo               
<hor. epist. 2.1.71>	Orbilium dictare; sed emendata uideri
<hor. epist. 2.1.72>	pulchraque et exactis minimum distantia miror.
<hor. epist. 2.1.73>	Inter quae uerbum emicuit si forte decorum,
<hor. epist. 2.1.74>	si uersus paulo concinnior unus et alter,
<hor. epist. 2.1.75>	iniuste totum ducit uenditque poema.               
<hor. epist. 2.1.76>	Indignor quicquam reprehendi, non quia crasse
<hor. epist. 2.1.77>	compositum inlepideue putetur, sed quia nuper,
<hor. epist. 2.1.78>	nec ueniam antiquis, sed honorem et praemia posci.
<hor. epist. 2.1.79>	Recte necne crocum floresque perambulet Attae
<hor. epist. 2.1.80>	fabula si dubitem, clament periisse pudorem               
<hor. epist. 2.1.81>	cuncti paene patres, ea cum reprehendere coner
<hor. epist. 2.1.82>	quae grauis Aesopus, quae doctus Roscius egit,
<hor. epist. 2.1.83>	uel quia nil rectum, nisi quod placuit sibi, ducunt,
<hor. epist. 2.1.84>	uel quia turpe putant parere minoribus et, quae
<hor. epist. 2.1.85>	inberbes didicere, senes perdenda fateri.               
<hor. epist. 2.1.86>	Iam Saliare Numae carmen qui laudat, et illud
<hor. epist. 2.1.87>	quod mecum ignorat solus uolt scire uideri,
<hor. epist. 2.1.88>	ingeniis non ille fauet plauditque sepultis,
<hor. epist. 2.1.89>	nostra sed inpugnat, nos nostraque liuidus odit.
<hor. epist. 2.1.90>	  Quodsi tam Graecis nouitas inuisa fuisset               
<hor. epist. 2.1.91>	quam nobis, quid nunc esset uetus? Aut quid haberet
<hor. epist. 2.1.92>	quod legeret tereretque uiritim publicus usus?
<hor. epist. 2.1.93>	Vt primum positis nugari Graecia bellis
<hor. epist. 2.1.94>	coepit et in uitium fortuna labier aequa,
<hor. epist. 2.1.95>	nunc athletarum studiis, nunc arsit equorum,               
<hor. epist. 2.1.96>	marmoris aut eboris fabros aut aeris amauit,
<hor. epist. 2.1.97>	suspendit picta uoltum mentemque tabella,
<hor. epist. 2.1.98>	nunc tibicinibus, nunc est gauisa tragoedis;
<hor. epist. 2.1.99>	sub nutrice puella uelut si luderet infans,
<hor. epist. 2.1.100>	quod cupide petiit mature plena reliquit.               
<hor. epist. 2.1.101>	Quid placet aut odio est, quod non mutabile credas?
<hor. epist. 2.1.102>	Hoc paces habuere bonae uentique secundi.
<hor. epist. 2.1.103>	  Romae dulce diu fuit et sollemne reclusa
<hor. epist. 2.1.104>	mane domo uigilare, clienti promere iura,
<hor. epist. 2.1.105>	cautos nominibus rectis expendere nummos,               
<hor. epist. 2.1.106>	maiores audire, minori dicere per quae
<hor. epist. 2.1.107>	crescere res posset, minui damnosa libido.
<hor. epist. 2.1.108>	Mutauit mentem populus leuis et calet uno
<hor. epist. 2.1.109>	scribendi studio; pueri patresque seueri
<hor. epist. 2.1.110>	fronde comas uincti cenant et carmina dictant.               
<hor. epist. 2.1.111>	Ipse ego, qui nullos me adfirmo scribere uersus,
<hor. epist. 2.1.112>	inuenior Parthis mendacior et prius orto
<hor. epist. 2.1.113>	sole uigil calamum et chartas et scrinia posco.
<hor. epist. 2.1.114>	Nauim agere ignarus nauis timet; habrotonum aegro
<hor. epist. 2.1.115>	non audet nisi qui didicit dare; quod medicorum est               
<hor. epist. 2.1.116>	promittunt medici; tractant fabrilia fabri:
<hor. epist. 2.1.117>	scribimus indocti doctique poemata passim.
<hor. epist. 2.1.118>	  Hic error tamen et leuis haec insania quantas
<hor. epist. 2.1.119>	uirtutes habeat, sic collige: uatis auarus
<hor. epist. 2.1.120>	non temere est animus; uersus amat, hoc studet unum;               
<hor. epist. 2.1.121>	detrimenta, fugas seruorum, incendia ridet;
<hor. epist. 2.1.122>	non fraudem socio pueroue incogitat ullam
<hor. epist. 2.1.123>	pupillo; uiuit siliquis et pane secundo;
<hor. epist. 2.1.124>	militiae quamquam piger et malus, utilis urbi,
<hor. epist. 2.1.125>	si das hoc, paruis quoque rebus magna iuuari.               
<hor. epist. 2.1.126>	Os tenerum pueri balbumque poeta figurat,
<hor. epist. 2.1.127>	torquet ab obscenis iam nunc sermonibus aurem,
<hor. epist. 2.1.128>	mox etiam pectus praeceptis format amicis,
<hor. epist. 2.1.129>	asperitatis et inuidiae corrector et irae,
<hor. epist. 2.1.130>	recte facta refert, orientia tempora notis               
<hor. epist. 2.1.131>	instruit exemplis, inopem solatur et aegrum.
<hor. epist. 2.1.132>	Castis cum pueris ignara puella mariti
<hor. epist. 2.1.133>	disceret unde preces, uatem ni Musa dedisset?
<hor. epist. 2.1.134>	Poscit opem chorus et praesentia numina sentit,
<hor. epist. 2.1.135>	caelestis implorat aquas docta prece blandus,               
<hor. epist. 2.1.136>	auertit morbos, metuenda pericula pellit,
<hor. epist. 2.1.137>	impetrat et pacem et locupletem frugibus annum;
<hor. epist. 2.1.138>	carmine di superi placantur, carmine Manes.
<hor. epist. 2.1.139>	  Agricolae prisci, fortes paruoque beati,
<hor. epist. 2.1.140>	condita post frumenta leuantes tempore festo               
<hor. epist. 2.1.141>	corpus et ipsum animum spe finis dura ferentem,
<hor. epist. 2.1.142>	cum sociis operum pueris et coniuge fida
<hor. epist. 2.1.143>	Tellurem porco, Siluanum lacte piabant,
<hor. epist. 2.1.144>	floribus et uino Genium memorem breuis aeui.
<hor. epist. 2.1.145>	Fescennina per hunc inuenta licentia morem               
<hor. epist. 2.1.146>	uersibus alternis opprobria rustica fudit,
<hor. epist. 2.1.147>	libertasque recurrentis accepta per annos
<hor. epist. 2.1.148>	lusit amabiliter, donec iam saeuos apertam
<hor. epist. 2.1.149>	in rabiem coepit uerti iocus et per honestas
<hor. epist. 2.1.150>	ire domos impune minax. Doluere cruento               
<hor. epist. 2.1.151>	dente lacessiti, fuit intactis quoque cura
<hor. epist. 2.1.152>	condicione super communi; quin etiam lex
<hor. epist. 2.1.153>	poenaque lata, malo quae nollet carmine quemquam
<hor. epist. 2.1.154>	describi; uertere modum, formidine fustis
<hor. epist. 2.1.155>	ad bene dicendum delectandumque redacti.               
<hor. epist. 2.1.156>	  Graecia capta ferum uictorem cepit et artes
<hor. epist. 2.1.157>	intulit agresti Latio; sic horridus ille
<hor. epist. 2.1.158>	defluxit numerus Saturnius, et graue uirus
<hor. epist. 2.1.159>	munditiae pepulere; sed in longum tamen aeuum
<hor. epist. 2.1.160>	manserunt hodieque manent uestigia ruris.               
<hor. epist. 2.1.161>	Serus enim Graecis admouit acumina chartis
<hor. epist. 2.1.162>	et post Punica bella quietus quaerere coepit,
<hor. epist. 2.1.163>	quid Sophocles et Thespis et Aeschylos utile ferrent.
<hor. epist. 2.1.164>	Temptauit quoque rem si digne uertere posset,
<hor. epist. 2.1.165>	et placuit sibi, natura sublimis et acer;               
<hor. epist. 2.1.166>	nam spirat tragicum satis et feliciter audet,
<hor. epist. 2.1.167>	sed turpem putat inscite metuitque lituram.
<hor. epist. 2.1.168>	  Creditur, ex medio quia res arcessit, habere
<hor. epist. 2.1.169>	sudoris minimum, sed habet comoedia tanto
<hor. epist. 2.1.170>	plus oneris, quanto ueniae minus. Aspice, Plautus               
<hor. epist. 2.1.171>	quo pacto partis tutetur amantis ephebi,
<hor. epist. 2.1.172>	ut patris attenti, lenonis ut insidiosi,
<hor. epist. 2.1.173>	quantus sit Dossennus edacibus in parasitis,
<hor. epist. 2.1.174>	quam non adstricto percurrat pulpita socco;
<hor. epist. 2.1.175>	gestit enim nummum in loculos demittere, post hoc               
<hor. epist. 2.1.176>	securus, cadat an recto stet fabula talo.
<hor. epist. 2.1.177>	Quem tulit ad scaenam uentoso Gloria curru
<hor. epist. 2.1.178>	exanimat lentus spectator, sedulus inflat;
<hor. epist. 2.1.179>	sic leue, sic paruum est animum quod laudis auarum
<hor. epist. 2.1.180>	subruit aut reficit. Valeat res ludicra, si me               
<hor. epist. 2.1.181>	palma negata macrum, donata reducit opimum.
<hor. epist. 2.1.182>	  Saepe etiam audacem fugat hoc terretque poetam,
<hor. epist. 2.1.183>	quod numero plures, uirtute et honore minores,
<hor. epist. 2.1.184>	indocti stolidique et depugnare parati
<hor. epist. 2.1.185>	si discordet eques, media inter carmina poscunt               
<hor. epist. 2.1.186>	aut ursum aut pugiles; his nam plebecula gaudet.
<hor. epist. 2.1.187>	Verum equitis quoque iam migrauit ab aure uoluptas
<hor. epist. 2.1.188>	omnis ad incertos oculos et gaudia uana.
<hor. epist. 2.1.189>	Quattuor aut pluris aulaea premuntur in horas
<hor. epist. 2.1.190>	dum fugiunt equitum turmae peditumque cateruae;               
<hor. epist. 2.1.191>	mox trahitur manibus regum fortuna retortis,
<hor. epist. 2.1.192>	esseda festinant, pilenta, petorrita, naues,
<hor. epist. 2.1.193>	captiuum portatur ebur, captiua Corinthus.
<hor. epist. 2.1.194>	Si foret in terris, rideret Democritus, seu
<hor. epist. 2.1.195>	diuersum confusa genus panthera camelo               
<hor. epist. 2.1.196>	siue elephans albus uolgi conuerteret ora;
<hor. epist. 2.1.197>	spectaret populum ludis attentius ipsis
<hor. epist. 2.1.198>	ut sibi praebentem nimio spectacula plura;
<hor. epist. 2.1.199>	scriptores autem narrare putaret asello
<hor. epist. 2.1.200>	fabellam surdo. Nam quae peruincere uoces               
<hor. epist. 2.1.201>	eualuere sonum, referunt quem nostra theatra?
<hor. epist. 2.1.202>	Garganum mugire putes nemus aut mare Tuscum,
<hor. epist. 2.1.203>	tanto cum strepitu ludi spectantur et artes
<hor. epist. 2.1.204>	diuitiaeque peregrinae, quibus oblitus actor
<hor. epist. 2.1.205>	cum stetit in scaena, concurrit dextera laeuae.               
<hor. epist. 2.1.206>	Dixit adhuc aliquid? Nil sane. Quid placet ergo?
<hor. epist. 2.1.207>	Lana Tarentino uiolas imitata ueneno.
<hor. epist. 2.1.208>	  Ac ne forte putes me, quae facere ipse recusem,
<hor. epist. 2.1.209>	cum recte tractent alii, laudare maligne,
<hor. epist. 2.1.210>	ille per extentum funem mihi posse uidetur               
<hor. epist. 2.1.211>	ire poeta meum qui pectus inaniter angit,
<hor. epist. 2.1.212>	inritat, mulcet, falsis terroribus implet,
<hor. epist. 2.1.213>	ut magus, et modo me Thebis, modo ponit Athenis.
<hor. epist. 2.1.214>	  Verum age et his, qui se lectori credere malunt
<hor. epist. 2.1.215>	quam spectatoris fastidia ferre superbi,               
<hor. epist. 2.1.216>	curam redde breuem, si munus Apolline dignum
<hor. epist. 2.1.217>	uis complere libris et uatibus addere calcar,
<hor. epist. 2.1.218>	ut studio maiore petant Helicona uirentem.
<hor. epist. 2.1.219>	Multa quidem nobis facimus mala saepe poetae
<hor. epist. 2.1.220>	(ut uineta egomet caedam mea), cum tibi librum               
<hor. epist. 2.1.221>	sollicito damus aut fesso; cum laedimur, unum
<hor. epist. 2.1.222>	si quis amicorum est ausus reprehendere uersum;
<hor. epist. 2.1.223>	cum loca iam recitata reuoluimus inreuocati;
<hor. epist. 2.1.224>	cum lamentamur non apparere labores
<hor. epist. 2.1.225>	nostros et tenui deducta poemata filo;               
<hor. epist. 2.1.226>	cum speramus eo rem uenturam ut, simul atque
<hor. epist. 2.1.227>	carmina rescieris non fingere, commodus ultro
<hor. epist. 2.1.228>	arcessas et egere uetes et scribere cogas.
<hor. epist. 2.1.229>	Sed tamen est operae pretium cognoscere qualis
<hor. epist. 2.1.230>	aedituos habeat belli spectata domique               
<hor. epist. 2.1.231>	uirtus, indigno non committenda poetae.
<hor. epist. 2.1.232>	Gratus Alexandro regi Magno fuit ille
<hor. epist. 2.1.233>	Choerilos, incultis qui uersibus et male natis
<hor. epist. 2.1.234>	rettulit acceptos, regale nomisma, Philippos.
<hor. epist. 2.1.235>	Sed ueluti tractata notam labemque remittunt               
<hor. epist. 2.1.236>	attramenta, fere scriptores carmine foedo
<hor. epist. 2.1.237>	splendida facta linunt. Idem rex ille, poema
<hor. epist. 2.1.238>	qui tam ridiculum tam care prodigus emit,
<hor. epist. 2.1.239>	edicto uetuit nequis se praeter Apellen
<hor. epist. 2.1.240>	pingeret aut alius Lysippo duceret aera               
<hor. epist. 2.1.241>	fortis Alexandri uoltum simulantia. Quodsi
<hor. epist. 2.1.242>	iudicium subtile uidendis artibus illud
<hor. epist. 2.1.243>	ad libros et ad haec Musarum dona uocares,
<hor. epist. 2.1.244>	Boeotum in crasso iurares aere natum.
<hor. epist. 2.1.245>	 At neque dedecorant tua de se iudicia atque               
<hor. epist. 2.1.246>	munera, quae multa dantis cum laude tulerunt
<hor. epist. 2.1.247>	dilecti tibi Vergilius Variusque poetae,
<hor. epist. 2.1.248>	nec magis expressi uoltus per aenea signa
<hor. epist. 2.1.249>	quam per uatis opus mores animique uirorum
<hor. epist. 2.1.250>	clarorum apparent. Nec sermones ego mallem               
<hor. epist. 2.1.251>	repentis per humum quam res componere gestas
<hor. epist. 2.1.252>	terrarumque situs et flumina dicere et arces
<hor. epist. 2.1.253>	montibus impositas et barbara regna tuisque
<hor. epist. 2.1.254>	auspiciis totum confecta duella per orbem,
<hor. epist. 2.1.255>	claustraque custodem pacis cohibentia Ianum               
<hor. epist. 2.1.256>	et formidatam Parthis te principe Romam,
<hor. epist. 2.1.257>	si, quantum cuperem, possem quoque; sed neque paruom
<hor. epist. 2.1.258>	carmen maiestas recipit tua, nec meus audet
<hor. epist. 2.1.259>	rem temptare pudor, quam uires ferre recusent.
<hor. epist. 2.1.260>	Sedulitas autem stulte quem diligit urget,               
<hor. epist. 2.1.261>	praecipue cum se numeris commendat et arte;
<hor. epist. 2.1.262>	discit enim citius meminitque libentius illud
<hor. epist. 2.1.263>	quod quis deridet quam quod probat et ueneratur.
<hor. epist. 2.1.264>	Nil moror officium quod me grauat, ac neque ficto
<hor. epist. 2.1.265>	in peius uoltu proponi cereus usquam               
<hor. epist. 2.1.266>	nec praue factis decorari uersibus opto,
<hor. epist. 2.1.267>	ne rubeam pingui donatus munere et una
<hor. epist. 2.1.268>	cum scriptore meo capsa porrectus operta
<hor. epist. 2.1.269>	deferar in uicum uendentem tus et odores
<hor. epist. 2.1.270>	et piper et quicquid chartis amicitur ineptis.               

<hor. epist. 2.2.1>	Flore, bono claroque fidelis amice Neroni,
<hor. epist. 2.2.2>	siquis forte uelit puerum tibi uendere natum
<hor. epist. 2.2.3>	Tibure uel Gabiis et tecum sic agat: 'Hic et
<hor. epist. 2.2.4>	candidus et talos a uertice pulcher ad imos
<hor. epist. 2.2.5>	 fiet eritque tuus nummorum milibus octo,               
<hor. epist. 2.2.6>	uerna ministeriis ad nutus aptus erilis,
<hor. epist. 2.2.7>	litterulis Graecis inbutus, idoneus arti
<hor. epist. 2.2.8>	cuilibet; argilla quiduis imitaberis uda;
<hor. epist. 2.2.9>	quin etiam canet indoctum, sed dulce bibenti.
<hor. epist. 2.2.10>	Multa fidem promissa leuant, ubi plenius aequo               
<hor. epist. 2.2.11>	laudat uenalis qui uolt extrudere merces.
<hor. epist. 2.2.12>	Res urget me nulla; meo sum pauper in aere.
<hor. epist. 2.2.13>	Nemo hoc mangonum faceret tibi; non temere a me
<hor. epist. 2.2.14>	quiuis ferret idem. Semel hic cessauit et, ut fit,
<hor. epist. 2.2.15>	in scalis latuit metuens pendentis habenae';               
<hor. epist. 2.2.16>	des nummos, excepta nihil te si fuga laedit,
<hor. epist. 2.2.17>	ille ferat pretium poenae securus, opinor.
<hor. epist. 2.2.18>	Prudens emisti uitiosum, dicta tibi est lex;
<hor. epist. 2.2.19>	insequeris tamen hunc et lite moraris iniqua?
<hor. epist. 2.2.20>	  Dixi me pigrum proficiscenti tibi, dixi               
<hor. epist. 2.2.21>	talibus officiis prope mancum, ne mea saeuos
<hor. epist. 2.2.22>	iurgares ad te quod epistula nulla rediret.
<hor. epist. 2.2.23>	Quid tum profeci, mecum facientia iura
<hor. epist. 2.2.24>	si tamen adtemptas? Quereris super hoc etiam quod
<hor. epist. 2.2.25>	expectata tibi non mittam carmina mendax.               
<hor. epist. 2.2.26>	  Luculli miles collecta uiatica multis
<hor. epist. 2.2.27>	aerumnis, lassus dum noctu stertit, ad assem
<hor. epist. 2.2.28>	perdiderat; post hoc uehemens lupus, et sibi et hosti
<hor. epist. 2.2.29>	iratus pariter, ieiunis dentibus acer,
<hor. epist. 2.2.30>	praesidium regale loco deiecit, ut aiunt,               
<hor. epist. 2.2.31>	summe munito et multarum diuite rerum.
<hor. epist. 2.2.32>	Clarus ob id factum donis ornatur honestis,
<hor. epist. 2.2.33>	accipit et bis dena super sestertia nummum.
<hor. epist. 2.2.34>	Forte sub hoc tempus castellum euertere praetor
<hor. epist. 2.2.35>	nescio quod cupiens hortari coepit eundem               
<hor. epist. 2.2.36>	uerbis quae timido quoque possent addere mentem;
<hor. epist. 2.2.37>	'I, bone, quo uirtus tua te uocat, i pede fausto,
<hor. epist. 2.2.38>	grandia laturus meritorum praemia. Quid stas?'
<hor. epist. 2.2.39>	Post haec ille catus, quantumuis rusticus: 'Ibit,
<hor. epist. 2.2.40>	ibit eo, quo uis, qui zonam perdidit' inquit.               
<hor. epist. 2.2.41>	  Romae nutriri mihi contigit atque doceri
<hor. epist. 2.2.42>	iratus Grais quantum nocuisset Achilles.
<hor. epist. 2.2.43>	Adiecere bonae paulo plus artis Athenae,
<hor. epist. 2.2.44>	scilicet ut uellem curuo dinoscere rectum
<hor. epist. 2.2.45>	atque inter siluas Academi quaerere uerum.               
<hor. epist. 2.2.46>	Dura sed emouere loco me tempora grato
<hor. epist. 2.2.47>	ciuilisque rudem belli tulit aestus in arma
<hor. epist. 2.2.48>	Caesaris Augusti non responsura lacertis.
<hor. epist. 2.2.49>	Vnde simul primum me dimisere Philippi,
<hor. epist. 2.2.50>	decisis humilem pinnis inopemque paterni               
<hor. epist. 2.2.51>	et laris et fundi paupertas impulit audax
<hor. epist. 2.2.52>	ut uersus facerem; sed quod non desit habentem
<hor. epist. 2.2.53>	quae poterunt umquam satis expurgare cicutae,
<hor. epist. 2.2.54>	ni melius dormire putem quam scribere uersus?
<hor. epist. 2.2.55>	  Singula de nobis anni praedantur euntes;               
<hor. epist. 2.2.56>	eripuere iocos, uenerem, conuiuia, ludum;
<hor. epist. 2.2.57>	tendunt extorquere poemata; quid faciam uis?
<hor. epist. 2.2.58>	  Denique non omnes eadem mirantur amantque;
<hor. epist. 2.2.59>	carmine tu gaudes, hic delectatur iambis,
<hor. epist. 2.2.60>	ille Bioneis sermonibus et sale nigro.               
<hor. epist. 2.2.61>	Tres mihi conuiuae prope dissentire uidentur,
<hor. epist. 2.2.62>	poscentes uario multum diuersa palato.
<hor. epist. 2.2.63>	Quis dem? Quid non dem? Renuis quod tu, iubet alter;
<hor. epist. 2.2.64>	quod petis, id sane est inuisum acidumque duobus.
<hor. epist. 2.2.65>	  Praeter cetera me Romaene poemata censes               
<hor. epist. 2.2.66>	scribere posse inter tot curas totque labores?
<hor. epist. 2.2.67>	Hic sponsum uocat, hic auditum scripta, relictis
<hor. epist. 2.2.68>	omnibus officiis; cubat hic in colle Quirini,
<hor. epist. 2.2.69>	hic extremo in Auentino, uisendus uterque;
<hor. epist. 2.2.70>	interualla uides humane commoda. 'Verum               
<hor. epist. 2.2.71>	purae sunt plateae, nihil ut meditantibus obstet.'
<hor. epist. 2.2.72>	Festinat calidus mulis gerulisque redemptor,
<hor. epist. 2.2.73>	torquet nunc lapidem, nunc ingens machina tignum,
<hor. epist. 2.2.74>	tristia robustis luctantur funera plaustris,
<hor. epist. 2.2.75>	hac rabiosa fugit canis, hac lutulenta ruit sus;               
<hor. epist. 2.2.76>	i nunc et uersus tecum meditare canoros.
<hor. epist. 2.2.77>	  Scriptorum chorus omnis amat nemus et fugit urbem,
<hor. epist. 2.2.78>	rite cliens Bacchi somno gaudentis et umbra;
<hor. epist. 2.2.79>	tu me inter strepitus nocturnos atque diurnos
<hor. epist. 2.2.80>	uis canere et contracta sequi uestigia uatum?               
<hor. epist. 2.2.81>	Ingenium, sibi quod uacuas desumpsit Athenas
<hor. epist. 2.2.82>	et studiis annos septem dedit insenuitque
<hor. epist. 2.2.83>	libris et curis, statua taciturnius exit
<hor. epist. 2.2.84>	plerumque et risu populum quatit: hic ego, rerum
<hor. epist. 2.2.85>	fluctibus in mediis et tempestatibus urbis,               
<hor. epist. 2.2.86>	uerba lyrae motura sonum conectere digner?
<hor. epist. 2.2.87>	  Frater erat Romae consulti rhetor, ut alter
<hor. epist. 2.2.88>	alterius sermone meros audiret honores,
<hor. epist. 2.2.89>	Gracchus ut hic illi, foret huic ut Mucius ille.
<hor. epist. 2.2.90>	Qui minus argutos uexat furor iste poetas?               
<hor. epist. 2.2.91>	Carmina compono, hic elegos, 'mirabile uisu
<hor. epist. 2.2.92>	caelatumque nouem Musis opus.' Aspice primum
<hor. epist. 2.2.93>	quanto cum fastu, quanto molimine circum
<hor. epist. 2.2.94>	spectemus uacuam Romanis uatibus aedem;
<hor. epist. 2.2.95>	mox etiam, si forte uacas, sequere et procul audi               
<hor. epist. 2.2.96>	quid ferat et qua re sibi nectat uterque coronam.
<hor. epist. 2.2.97>	Caedimur et totidem plagis consumimus hostem,
<hor. epist. 2.2.98>	lento Samnites ad lumina prima duello.
<hor. epist. 2.2.99>	Discedo Alcaeus puncto illius; ille meo quis?
<hor. epist. 2.2.100>	Quis nisi Callimachus? Si plus adposcere uisus,               
<hor. epist. 2.2.101>	fit Mimnermus et optiuo cognomine crescit.
<hor. epist. 2.2.102>	  Multa fero ut placem genus inritabile uatum,
<hor. epist. 2.2.103>	cum scribo et supplex populi suffragia capto;
<hor. epist. 2.2.104>	idem finitis studiis et mente recepta
<hor. epist. 2.2.105>	opturem patulas impune legentibus auris.               
<hor. epist. 2.2.106>	  Ridentur mala qui componunt carmina; uerum
<hor. epist. 2.2.107>	gaudent scribentes et se uenerantur et ultro,
<hor. epist. 2.2.108>	si taceas, laudant quicquid scripsere beati.
<hor. epist. 2.2.109>	At qui legitimum cupiet fecisse poema,
<hor. epist. 2.2.110>	cum tabulis animum censoris sumet honesti;               
<hor. epist. 2.2.111>	audebit, quaecumque parum splendoris habebunt
<hor. epist. 2.2.112>	et sine pondere erunt et honore indigna ferentur,
<hor. epist. 2.2.113>	uerba mouere loco, quamuis inuita recedant
<hor. epist. 2.2.114>	et uersentur adhuc inter penetralia Vestae;
<hor. epist. 2.2.115>	obscurata diu populo bonus eruet atque               
<hor. epist. 2.2.116>	proferet in lucem speciosa uocabula rerum,
<hor. epist. 2.2.117>	quae priscis memorata Catonibus atque Cethegis
<hor. epist. 2.2.118>	nunc situs informis premit et deserta uetustas;
<hor. epist. 2.2.119>	adsciscet noua, quae genitor produxerit usus.
<hor. epist. 2.2.120>	Vehemens et liquidus puroque simillimus amni               
<hor. epist. 2.2.121>	fundet opes Latiumque beabit diuite lingua;
<hor. epist. 2.2.122>	luxuriantia compescet, nimis aspera sano
<hor. epist. 2.2.123>	leuabit cultu, uirtute carentia tollet,
<hor. epist. 2.2.124>	ludentis speciem dabit et torquebitur, ut qui
<hor. epist. 2.2.125>	nunc Satyrum, nunc agrestem Cyclopa mouetur.               
<hor. epist. 2.2.126>	  Praetulerim scriptor delirus inersque uideri,
<hor. epist. 2.2.127>	dum mea delectent mala me uel denique fallant,
<hor. epist. 2.2.128>	quam sapere et ringi. Fuit haud ignobilis Argis,
<hor. epist. 2.2.129>	qui se credebat miros audire tragoedos
<hor. epist. 2.2.130>	in uacuo laetus sessor plausorque theatro,               
<hor. epist. 2.2.131>	cetera qui uitae seruaret munia recto
<hor. epist. 2.2.132>	more, bonus sane uicinus, amabilis hospes,
<hor. epist. 2.2.133>	comis in uxorem, posset qui ignoscere seruis
<hor. epist. 2.2.134>	et signo laeso non insanire lagoenae,
<hor. epist. 2.2.135>	posset qui rupem et puteum uitare patentem.               
<hor. epist. 2.2.136>	Hic ubi cognatorum opibus curisque refectus
<hor. epist. 2.2.137>	expulit elleboro morbum bilemque meraco
<hor. epist. 2.2.138>	et redit ad sese: 'Pol, me occidistis, amici,
<hor. epist. 2.2.139>	non seruastis' ait, 'cui sic extorta uoluptas
<hor. epist. 2.2.140>	et demptus per uim mentis gratissimus error.'               
<hor. epist. 2.2.141>	  Nimirum sapere est abiectis utile nugis,
<hor. epist. 2.2.142>	et tempestiuum pueris concedere ludum,
<hor. epist. 2.2.143>	ac non uerba sequi fidibus modulanda Latinis,
<hor. epist. 2.2.144>	sed uerae numerosque modosque ediscere uitae.
<hor. epist. 2.2.145>	 Quocirca mecum loquor haec tacitusque recordor:               
<hor. epist. 2.2.146>	'Si tibi nulla sitim finiret copia lymphae,
<hor. epist. 2.2.147>	narrares medicis; quod, quanto plura parasti,
<hor. epist. 2.2.148>	tanto plura cupis, nulline faterier audes?
<hor. epist. 2.2.149>	Si uolnus tibi monstrata radice uel herba
<hor. epist. 2.2.150>	non fieret leuius, fugeres radice uel herba               
<hor. epist. 2.2.151>	proficiente nihil curarier; audieras, cui
<hor. epist. 2.2.152>	rem di donarent, illi decedere prauam
<hor. epist. 2.2.153>	stultitiam, et cum sis nihilo sapientior, ex quo
<hor. epist. 2.2.154>	plenior es, tamen uteris monitoribus isdem?
<hor. epist. 2.2.155>	At si diuitiae prudentem reddere possent,               
<hor. epist. 2.2.156>	si cupidum timidumque minus te, nempe ruberes,
<hor. epist. 2.2.157>	uiueret in terris te siquis auarior uno.
<hor. epist. 2.2.158>	  Si proprium est quod quis libra mercatus et aere est,
<hor. epist. 2.2.159>	quaedam, si credis consultis, mancipat usus,
<hor. epist. 2.2.160>	qui te pascit ager, tuus est, et uilicus Orbi,               
<hor. epist. 2.2.161>	cum segetes occat tibi mox frumenta daturas,
<hor. epist. 2.2.162>	te dominum sentit. Das nummos, accipis uuam,
<hor. epist. 2.2.163>	pullos, oua, cadum temeti; nempe modo isto
<hor. epist. 2.2.164>	paulatim mercaris agrum, fortasse trecentis
<hor. epist. 2.2.165>	aut etiam supra nummorum milibus emptum.               
<hor. epist. 2.2.166>	Quid refert, uiuas numerato nuper an olim?
<hor. epist. 2.2.167>	Emptor Aricini quoniam Veientis et arui
<hor. epist. 2.2.168>	emptum cenat holus, quamuis aliter putat, emptis
<hor. epist. 2.2.169>	sub noctem gelidam lignis calefactat aenum,
<hor. epist. 2.2.170>	sed uocat usque suum, qua populus adsita certis               
<hor. epist. 2.2.171>	limitibus uicina refugit iurgia; tamquam
<hor. epist. 2.2.172>	sit proprium quicquam, puncto quod mobilis horae
<hor. epist. 2.2.173>	nunc prece, nunc pretio, nunc ui, nunc morte suprema
<hor. epist. 2.2.174>	permutet dominos et cedat in altera iura.
<hor. epist. 2.2.175>	Sic quia perpetuus nulli datur usus et heres               
<hor. epist. 2.2.176>	heredem alterius uelut unda superuenit undam,
<hor. epist. 2.2.177>	quid uici prosunt aut horrea? Quid Calabris
<hor. epist. 2.2.178>	saltibus adiecti Lucani, si metit Orcus
<hor. epist. 2.2.179>	grandia cum paruis, non exorabilis auro?
<hor. epist. 2.2.180>	 Gemmas, marmor, ebur, Tyrrhena sigilla, tabellas,               
<hor. epist. 2.2.181>	argentum, uestes Gaetulo murice tinctas
<hor. epist. 2.2.182>	sunt qui non habeant, est qui non curat habere.
<hor. epist. 2.2.183>	Cur alter fratrum cessare et ludere et ungui
<hor. epist. 2.2.184>	praeferat Herodis palmetis pinguibus, alter
<hor. epist. 2.2.185>	diues et inportunus ad umbram lucis ab ortu               
<hor. epist. 2.2.186>	siluestrem flammis et ferro mitiget agrum,
<hor. epist. 2.2.187>	scit Genius, natale comes qui temperat astrum,
<hor. epist. 2.2.188>	naturae deus humanae, mortalis in unum
<hor. epist. 2.2.189>	quodque caput, uoltu mutabilis, albus et ater.
<hor. epist. 2.2.190>	 Vtar et ex modico, quantum res poscet, aceruo               
<hor. epist. 2.2.191>	tollam, nec metuam quid de me iudicet heres,
<hor. epist. 2.2.192>	quod non plura datis inuenerit; et tamen idem
<hor. epist. 2.2.193>	scire uolam quantum simplex hilarisque nepoti
<hor. epist. 2.2.194>	discrepet et quantum discordet parcus auaro.
<hor. epist. 2.2.195>	Distat enim, spargas tua prodigus an neque sumptum               
<hor. epist. 2.2.196>	inuitus facias neque plura parare labores,
<hor. epist. 2.2.197>	ac potius, puer ut festis Quinquatribus olim,
<hor. epist. 2.2.198>	exiguo gratoque fruaris tempore raptim. 
<hor. epist. 2.2.199>	Pauperies inmunda domus procul absit; ego utrum
<hor. epist. 2.2.200>	naue ferar magna an parua, ferar unus et idem.               
<hor. epist. 2.2.201>	Non agimur tumidis uelis Aquilone secundo;
<hor. epist. 2.2.202>	non tamen aduersis aetatem ducimus Austris,
<hor. epist. 2.2.203>	uiribus, ingenio, specie, uirtute, loco, re
<hor. epist. 2.2.204>	extremi primorum, extremis usque priores.
<hor. epist. 2.2.205>	 Non es auarus: abi. Quid? Cetera iam simul isto               
<hor. epist. 2.2.206>	cum uitio fugere? Caret tibi pectus inani
<hor. epist. 2.2.207>	ambitione? Caret mortis formidine et ira?
<hor. epist. 2.2.208>	Somnia, terrores magicos, miracula, sagas,
<hor. epist. 2.2.209>	nocturnos lemures portentaque Thessala rides?
<hor. epist. 2.2.210>	Natalis grate numeras? Ignoscis amicis?               
<hor. epist. 2.2.211>	Lenior et melior fis accedente senecta?
<hor. epist. 2.2.212>	Quid te exempta iuuat spinis de pluribus una?
<hor. epist. 2.2.213>	Viuere si recte nescis, decede peritis. 
<hor. epist. 2.2.214>	Lusisti satis, edisti satis atque bibisti;
<hor. epist. 2.2.215>	tempus abire tibi est, ne potum largius aequo               
<hor. epist. 2.2.216>	rideat et pulset lasciua decentius aetas.'
