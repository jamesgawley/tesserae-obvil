<catull. 1.1>	Cui dono lepidum novum libellum
<catull. 1.2>	arido modo pumice expolitum?
<catull. 1.3>	Corneli, tibi; namque tu solebas
<catull. 1.4>	meas esse aliquid putare nugas,
<catull. 1.5>	iam tum cum ausus es unus Italorum
<catull. 1.6>	omne aevum tribus explicare chartis,
<catull. 1.7>	doctis, Iuppiter, et laboriosis!
<catull. 1.8>	quare habe tibi quidquid hoc libelli
<catull. 1.9>	qualecumque, quod, o patrona virgo,
<catull. 1.10>	plus uno maneat perenne saeclo.

<catull. 2.1>	Passer, deliciae meae puellae,
<catull. 2.2>	quicum ludere, quem in sinu tenere,
<catull. 2.3>	cui primum digitum dare adpetenti
<catull. 2.4>	et acris solet incitare morsus,
<catull. 2.5>	cum desiderio meo nitenti
<catull. 2.6>	carum nescio quid libet iocari
<catull. 2.7>	(et solaciolum sui doloris,
<catull. 2.8>	credo, ut tum gravis adquiescat ardor),
<catull. 2.9>	tecum ludere sicut ipsa possem
<catull. 2.10>	et tristis animi levare curas!
<catull. 2.11>	Tam gratum est mihi quam ferunt puellae
<catull. 2.12>	pernici aureolum fuisse malum,
<catull. 2.13>	quod zonam solvit diu ligatam.

<catull. 3.1>	Lugete, o Veneres Cupidinesque
<catull. 3.2>	et quantum est hominum venustiorum!
<catull. 3.3>	passer mortuus est meae puellae,
<catull. 3.4>	passer, deliciae meae puellae,
<catull. 3.5>	quem plus illa oculis suis amabat;
<catull. 3.6>	nam mellitus erat, suamque norat
<catull. 3.7>	ipsa tam bene quam puella matrem,
<catull. 3.8>	nec sese a gremio illius movebat,
<catull. 3.9>	sed circumsiliens modo huc modo illuc
<catull. 3.10>	ad solam dominam usque pipiabat.
<catull. 3.11>	qui nunc it per iter tenebricosum
<catull. 3.12>	illuc unde negant redire quemquam.
<catull. 3.13>	at vobis male sit, malae tenebrae
<catull. 3.14>	Orci, quae omnia bella devoratis;
<catull. 3.15>	tam bellum mihi passerem abstulistis.
<catull. 3.16>	o factum male! o miselle passer!
<catull. 3.17>	tua nunc opera meae puellae
<catull. 3.18>	flendo turgiduli rubent ocelli.

<catull. 4.1>	Phasellus ille, quem videtis, hospites,
<catull. 4.2>	ait fuisse navium celerrimus,
<catull. 4.3>	neque ullius natantis impetum trabis
<catull. 4.4>	nequisse praeterire, sive palmulis
<catull. 4.5>	opus foret volare sive linteo.
<catull. 4.6>	et hoc negat minacis Hadriatici
<catull. 4.7>	negare litus insulasve Cycladas
<catull. 4.8>	Rhodumque nobilem horridamque Thraciam
<catull. 4.9>	Propontida trucemve Ponticum sinum,
<catull. 4.10>	ubi iste post phasellus antea fuit
<catull. 4.11>	comata silva: nam Cytorio in iugo
<catull. 4.12>	loquente saepe sibilum edidit coma.
<catull. 4.13>	Amastri Pontica et Cytore buxifer,
<catull. 4.14>	tibi haec fuisse et esse cognitissima
<catull. 4.15>	ait phasellus; ultima ex origine
<catull. 4.16>	tuo stetisse dicit in cacumine,
<catull. 4.17>	tuo imbuisse palmulas in aequore,
<catull. 4.18>	et inde tot per impotentia freta
<catull. 4.19>	erum tulisse, laeva sive dextera
<catull. 4.20>	vocaret aura, sive utrumque Iuppiter
<catull. 4.21>	simul secundus incidisset in pedem;
<catull. 4.22>	neque ulla vota litoralibus diis
<catull. 4.23>	sibi esse facta, cum veniret a mari
<catull. 4.24>	novissimo hunc ad usque limpidum lacum.
<catull. 4.25>	sed haec prius fuere: nunc recondita
<catull. 4.26>	senet quiete seque dedicat tibi,
<catull. 4.27>	gemelle Castor et gemelle Castoris.

<catull. 5.1>	Vivamus, mea Lesbia, atque amemus,
<catull. 5.2>	rumoresque senum severiorum
<catull. 5.3>	omnes unius aestimemus assis.
<catull. 5.4>	soles occidere et redire possunt:
<catull. 5.5>	nobis, cum semel occidit brevis lux,
<catull. 5.6>	nox est perpetua una dormienda.
<catull. 5.7>	da mi basia mille, deinde centum,
<catull. 5.8>	dein mille altera, dein secunda centum,
<catull. 5.9>	deinde usque altera mille, deinde centum,
<catull. 5.10>	dein, cum milia multa fecerimus,
<catull. 5.11>	conturbabimus illa, ne sciamus,
<catull. 5.12>	aut ne quis malus invidere possit,
<catull. 5.13>	cum tantum sciat esse basiorum.

<catull. 6.1>	Flavi, delicias tuas Catullo,
<catull. 6.2>	ni sint inlepidae atque inelegantes,
<catull. 6.3>	velles dicere, nec tacere posses.
<catull. 6.4>	verum nescio quid febriculosi
<catull. 6.5>	scorti diligis: hoc pudet fateri.
<catull. 6.6>	nam te non viduas iacere noctes
<catull. 6.7>	nequiquam tacitum cubile clamat
<catull. 6.8>	sertis ac Syrio fragrans olivo,
<catull. 6.9>	pulvinusque peraeque et hic et ille
<catull. 6.10>	attritus, tremulique quassa lecti
<catull. 6.11>	argutatio inambulatioque.
<catull. 6.12>	nam nil stupra valet, nihil, tacere.
<catull. 6.13>	cur? non tam latera ecfututa pandas,
<catull. 6.14>	ni tu quid facias ineptiarum.
<catull. 6.15>	quare, quidquid habes boni malique,
<catull. 6.16>	dic nobis: volo te ac tuos amores
<catull. 6.17>	ad caelum lepido vocare versu.

<catull. 7.1>	Quaeris quot mihi basiationes
<catull. 7.2>	tuae, Lesbia, sint satis superque.
<catull. 7.3>	quam magnus numerus Libyssae harenae
<catull. 7.4>	laserpiciferis iacet Cyrenis,
<catull. 7.5>	oraclum Iovis inter aestuosi
<catull. 7.6>	et Batti veteris sacrum sepulcrum,
<catull. 7.7>	aut quam sidera multa, cum tacet nox,
<catull. 7.8>	furtivos hominum vident amores,
<catull. 7.9>	tam te basia multa basiare
<catull. 7.10>	vesano satis et super Catullo est,
<catull. 7.11>	quae nec pernumerare curiosi
<catull. 7.12>	possint nec mala fascinare lingua.

<catull. 8.1>	Miser Catulle, desinas ineptire,
<catull. 8.2>	et quod vides perisse perditum ducas.
<catull. 8.3>	fulsere quondam candidi tibi soles,
<catull. 8.4>	cum ventitabas quo puella ducebat
<catull. 8.5>	amata nobis quantum amabitur nulla.
<catull. 8.6>	ibi illa multa tum iocosa fiebant,
<catull. 8.7>	quae tu volebas nec puella nolebat.
<catull. 8.8>	fulsere vere candidi tibi soles.
<catull. 8.9>	nunc iam illa non vult: tu quoque, impotens, noli,
<catull. 8.10>	nec quae fugit sectare, nec miser vive,
<catull. 8.11>	sed obstinata mente perfer, obdura.
<catull. 8.12>	vale, puella! iam Catullus obdurat,
<catull. 8.13>	nec te requiret nec rogabit invitam:
<catull. 8.14>	at tu dolebis, cum rogaberis nulla.
<catull. 8.15>	scelesta, vae te! quae tibi manet vita!
<catull. 8.16>	quis nunc te adibit? cui videberis bella?
<catull. 8.17>	quem nunc amabis? cuius esse diceris?
<catull. 8.18>	quem basiabis? cui labella mordebis?
<catull. 8.19>	at tu, Catulle, destinatus obdura.

<catull. 9.1>	Verani, omnibus e meis amicis
<catull. 9.2>	antistans mihi milibus trecentis,
<catull. 9.3>	venistine domum ad tuos penates
<catull. 9.4>	fratresque unanimos anumque matrem?
<catull. 9.5>	venisti! o mihi nuntii beati!
<catull. 9.6>	visam te incolumem audiamque Hiberum
<catull. 9.7>	narrantem loca, facta, nationes,
<catull. 9.8>	ut mos est tuus, applicansque collum
<catull. 9.9>	iucundum os oculosque saviabor.
<catull. 9.10>	o, quantum est hominum beatiorum,
<catull. 9.11>	quid me laetius est beatiusve?

<catull. 10.1>	Varus me meus ad suos amores
<catull. 10.2>	visum duxerat e foro otiosum,
<catull. 10.3>	scortillum, ut mihi tunc repente visum est,
<catull. 10.4>	non sane inlepidum neque invenustum.
<catull. 10.5>	huc ut venimus, incidere nobis
<catull. 10.6>	sermones varii, in quibus, quid esset
<catull. 10.7>	iam Bithynia, quo modo se haberet,
<catull. 10.8>	ecquonam mihi profuisset aere.
<catull. 10.9>	respondi id quod erat, nihil neque ipsis
<catull. 10.10>	nec praetoribus esse nec cohorti,
<catull. 10.11>	cur quisquam caput unctius referret,
<catull. 10.12>	praesertim quibus esset irrumator
<catull. 10.13>	praetor nec faceret pili cohortem.
<catull. 10.14>	"at certe tamen," inquiunt, "quod illic
<catull. 10.15>	natum dicitur esse comparasti,
<catull. 10.16>	ad lecticam homines." ego, ut puellae
<catull. 10.17>	unum me facerem beatiorem,
<catull. 10.18>	"non," inquam, "mihi tam fuit maligne,
<catull. 10.19>	ut, provincia quod mala incidisset,
<catull. 10.20>	non possem octo homines parare rectos."
<catull. 10.21>	at mi nullus erat neque hic neque illic
<catull. 10.22>	fractum qui veteris pedem grabati
<catull. 10.23>	in collo sibi conlocare posset.
<catull. 10.24>	hic illa, ut decuit cinaediorem,
<catull. 10.25>	"quaeso," inquit, "mihi, mi Catulle, paulum
<catull. 10.26>	istos commoda: nam volo ad Sarapim
<catull. 10.27>	deferri."  "Mane," inquii puellae,
<catull. 10.28>	"istud quod modo dixeram, me habere,
<catull. 10.29>	fugit me ratio: meus sodalis
<catull. 10.30>	Cinna est Gaius; is sibi paravit.
<catull. 10.31>	verum, utrum illius an mei, quid ad me?
<catull. 10.32>	utor tam bene quam mihi pararim.
<catull. 10.33>	sed tu insulsa male et molesta vivis,
<catull. 10.34>	per quam non licet esse neglegentem."

<catull. 11.1>	Furi et Aureli, comites Catulli,
<catull. 11.2>	sive in extremos penetrabit Indos,
<catull. 11.3>	litus ut longe resonante Eoa
<catull. 11.4>	tunditur unda,
<catull. 11.5>	sive in Hyrcanos Arabasve molles,
<catull. 11.6>	seu Sacas sagittiferosve Parthos,
<catull. 11.7>	sive quae septemgeminus colorat
<catull. 11.8>	aequora Nilus,
<catull. 11.9>	sive trans altas gradietur Alpes
<catull. 11.10>	Caesaris visens monimenta magni,
<catull. 11.11>	Gallicum Rhenum, horribile aequor, ulti-
<catull. 11.12>	mosque Britannos,
<catull. 11.13>	omnia haec, quaecumque feret voluntas
<catull. 11.14>	caelitum, temptare simul parati,
<catull. 11.15>	pauca nuntiate meae puellae
<catull. 11.16>	non bona dicta.
<catull. 11.17>	cum suis vivat valeatque moechis,
<catull. 11.18>	quos simul complexa tenet trecentos,
<catull. 11.19>	nullum amans vere, sed identidem omnium
<catull. 11.20>	ilia rumpens;
<catull. 11.21>	nec meum respectet, ut ante, amorem,
<catull. 11.22>	qui illius culpa cecidit velut prati
<catull. 11.23>	ultimi flos, praetereunte postquam
<catull. 11.24>	tactus aratro est.

<catull. 12.1>	Marrucine Asini, manu sinistra
<catull. 12.2>	non belle uteris in ioco atque vino:
<catull. 12.3>	tollis lintea neglegentiorum.
<catull. 12.4>	hoc salsum esse putas? fugit te, inepte!
<catull. 12.5>	quamvis sordida res et invenusta est
<catull. 12.6>	non credis mihi?  crede Pollioni
<catull. 12.7>	fratri, qui tua furta vel talento
<catull. 12.8>	mutari velit; est enim leporum
<catull. 12.9>	disertus puer ac facetiarum.
<catull. 12.10>	quare aut hendecasyllabos trecentos
<catull. 12.11>	exspecta, aut mihi linteum remitte,
<catull. 12.12>	quod me non movet aestimatione,
<catull. 12.13>	verum est mnemosynum mei sodalis.
<catull. 12.14>	nam sudaria Saetaba ex Hiberis
<catull. 12.15>	miserunt mihi muneri Fabullus
<catull. 12.16>	et Veranius: haec amem necesse est
<catull. 12.17>	et Veraniolum meum et Fabullum.

<catull. 13.1>	Cenabis bene, mi Fabulle, apud me
<catull. 13.2>	paucis, si tibi di favent, diebus,
<catull. 13.3>	si tecum attuleris bonam atque magnam
<catull. 13.4>	cenam, non sine candida puella
<catull. 13.5>	et vino et sale et omnibus cachinnis.
<catull. 13.6>	haec si, inquam, attuleris, venuste noster
<catull. 13.7>	cenabis bene; nam tui Catulli
<catull. 13.8>	plenus sacculus est aranearum.
<catull. 13.9>	sed contra accipies meros amores
<catull. 13.10>	seu quid suavius elegantiusve est:
<catull. 13.11>	nam unguentum dabo, quod meae puellae
<catull. 13.12>	donarunt Veneres Cupidinesque,
<catull. 13.13>	quod tu cum olfacies, deos rogabis
<catull. 13.14>	totum ut te faciant, Fabulle, nasum.

<catull. 14.1>	Ni te plus oculis meis amarem,
<catull. 14.2>	iucundissime Calve, munere isto
<catull. 14.3>	odissem te odio Vatiniano:
<catull. 14.4>	nam quid feci ego quidve sum locutus,
<catull. 14.5>	cur me tot male perderes poetis?
<catull. 14.6>	isti di mala multa dent clienti
<catull. 14.7>	qui tantum tibi misit impiorum.
<catull. 14.8>	quod si, ut suspicor, hoc novum ac repertum
<catull. 14.9>	munus dat tibi Sulla litterator,
<catull. 14.10>	non est mi male, sed bene ac beate,
<catull. 14.11>	quod non dispereunt tui labores.
<catull. 14.12>	di magni, horribilem et sacrum libellum,
<catull. 14.13>	quem tu scilicet ad tuum Catullum
<catull. 14.14>	misti, continuo ut die periret,
<catull. 14.15>	Saturnalibus, optimo dierum!
<catull. 14.16>	non, non hoc tibi, false, sic abibit:
<catull. 14.17>	nam, si luxerit, ad librariorum
<catull. 14.18>	curram scrinia, Caesios, Aquinos,
<catull. 14.19>	Suffenum, omnia colligam venena,
<catull. 14.20>	ac te his suppliciis remunerabor.
<catull. 14.21>	vos hinc interea valete, abite
<catull. 14.22>	illuc unde malum pedem attulistis,
<catull. 14.23>	saecli incommoda, pessimi poetae.

<catull. 14.1>	Si qui forte mearum ineptiarum
<catull. 14.2>	lectores eritis manusque vestras
<catull. 14.3>	non horrebitis admovere nobis,

<catull. 15.1>	Commendo tibi me ac meos amores,
<catull. 15.2>	Aureli. Veniam peto pudentem,
<catull. 15.3>	ut, si quicquam animo tuo cupisti
<catull. 15.4>	quod castum expeteres et integellum,
<catull. 15.5>	conserves puerum mihi pudice,
<catull. 15.6>	non dico a populo: nihil veremur
<catull. 15.7>	istos qui in platea modo huc modo illuc
<catull. 15.8>	in re praetereunt sua occupati;
<catull. 15.9>	verum a te metuo tuoque pene
<catull. 15.10>	infesto pueris bonis malisque.
<catull. 15.11>	quem tu qua libet, ut libet moveto
<catull. 15.12>	quantum vis, ubi erit foris paratum:
<catull. 15.13>	hunc unum excipio, ut puto, pudenter.
<catull. 15.14>	quod si te mala mens furorque vecors
<catull. 15.15>	in tantam impulerit, sceleste, culpam,
<catull. 15.16>	ut nostrum insidiis caput lacessas,
<catull. 15.17>	ah tum te miserum malique fati,
<catull. 15.18>	quem attractis pedibus patente porta
<catull. 15.19>	percurrent raphanique mugilesque.

<catull. 16.1>	Pedicabo ego vos et irrumabo,
<catull. 16.2>	Aureli pathice et cinaede Furi,
<catull. 16.3>	qui me ex versiculis meis putastis,
<catull. 16.4>	quod sunt molliculi, parum pudicum.
<catull. 16.5>	nam castum esse decet pium poetam
<catull. 16.6>	ipsum, versiculos nihil necesse est,
<catull. 16.7>	qui tum denique habent salem ac leporem,
<catull. 16.8>	si sunt molliculi ac parum pudici
<catull. 16.9>	et quod pruriat incitare possunt,
<catull. 16.10>	non dico pueris, sed his pilosis,
<catull. 16.11>	qui duros nequeunt movere lumbos.
<catull. 16.12>	vos quod milia multa basiorum
<catull. 16.13>	legistis, male me marem putatis?
<catull. 16.14>	pedicabo ego vos et irrumabo.

<catull. 17.1>	O Colonia, quae cupis ponte ludere longo,
<catull. 17.2>	et salire paratum habes, sed vereris inepta
<catull. 17.3>	crura ponticuli assulis stantis in redivivis,
<catull. 17.4>	ne supinus eat cavaque in palude recumbat,
<catull. 17.5>	sic tibi bonus ex tua pons libidine fiat,
<catull. 17.6>	in quo vel Salisubsili sacra suscipiantur,
<catull. 17.7>	munus hoc mihi maximi da, Colonia, risus.
<catull. 17.8>	quendam municipem meum de tuo volo ponte
<catull. 17.9>	ire praecipitem in lutum per caputque pedesque,
<catull. 17.10>	verum totius ut lacus putidaeque paludis
<catull. 17.11>	lividissima maximeque est profunda vorago.
<catull. 17.12>	insulsissimus est homo, nec sapit pueri instar
<catull. 17.13>	bimuli tremula patris dormientis in ulna:
<catull. 17.14>	cui cum sit viridissimo nupta flore puella
<catull. 17.15>	(et puella tenellulo delicatior haedo,
<catull. 17.16>	adservanda nigerrimis diligentius uvis),
<catull. 17.17>	ludere hanc sinit ut libet, nec pili facit uni,
<catull. 17.18>	nec se sublevat ex sua parte, sed velut alnus
<catull. 17.19>	in fossa Liguri iacet suppernata securi,
<catull. 17.20>	tantundem omnia sentiens quam si nulla sit usquam
<catull. 17.21>	talis iste meus stupor nil videt, nihil audit,
<catull. 17.22>	ipse qui sit, utrum sit an non sit, id quoque nescit.
<catull. 17.23>	nunc eum volo de tuo ponte mittere pronum,
<catull. 17.24>	si pote stolidum repente excitare veternum
<catull. 17.25>	et supinum animum in gravi derelinquere caeno,
<catull. 17.26>	ferream ut soleam tenaci in voragine mula.

<catull. 21.1>	Aureli, pater esuritionum,
<catull. 21.2>	non harum modo, sed quot aut fuerunt
<catull. 21.3>	aut sunt aut aliis erunt in annis,
<catull. 21.4>	pedicare cupis meos amores.
<catull. 21.5>	nec clam: nam simul es, iocaris una,
<catull. 21.6>	haerens ad latus omnia experiris.
<catull. 21.7>	frustra: nam insidias mihi instruentem
<catull. 21.8>	tangam te prior irrumatione.
<catull. 21.9>	atque id si faceres satur, tacerem:
<catull. 21.10>	nunc ipsum id doleo, quod esurire,
<catull. 21.11>	ah me me, puer et sitire discet.
<catull. 21.12>	quare desine, dum licet pudico,
<catull. 21.13>	ne finem facias, sed irrumatus.

<catull. 22.1>	Suffenus iste, Vare, quem probe nosti,
<catull. 22.2>	homo est venustus et dicax et urbanus,
<catull. 22.3>	idemque longe plurimos facit versus.
<catull. 22.4>	puto esse ego illi milia aut decem aut plura
<catull. 22.5>	perscripta, nec sic, ut fit, in palimpsesto
<catull. 22.6>	relata: chartae regiae, novi libri,
<catull. 22.7>	novi umbilici, lora, rubra membrana,
<catull. 22.8>	derecta plumbo et pumice omnia aequata.
<catull. 22.9>	haec cum legas tu, bellus ille et urbanus
<catull. 22.10>	Suffenus unus caprimulgus aut fossor
<catull. 22.11>	rursus videtur: tantum abhorret ac mutat.
<catull. 22.12>	hoc quid putemus esse?  Qui modo scurra
<catull. 22.13>	aut si quid hac re tritius videbatur,
<catull. 22.14>	idem infaceto est infacetior rure
<catull. 22.15>	simul poemata attigit, neque idem unquam
<catull. 22.16>	aeque est beatus ac poema cum scribit:
<catull. 22.17>	tam gaudet in se tamque se ipse miratur.
<catull. 22.18>	nimirum idem omnes fallimur, neque est quisquam
<catull. 22.19>	quem non in aliqua re videre Suffenum
<catull. 22.20>	possis.  Suus cuique attributus est error,
<catull. 22.21>	sed non videmus manticae quod in tergo est.

<catull. 23.1>	Furi, cui neque servus est neque arca
<catull. 23.2>	nec cimex neque araneus neque ignis,
<catull. 23.3>	verum est et pater et noverca, quorum
<catull. 23.4>	dentes vel silicem comesse possunt,
<catull. 23.5>	est pulchre tibi cum tuo parente
<catull. 23.6>	et cum coniuge lignea parentis.
<catull. 23.7>	nec mirum: bene nam valetis omnes,
<catull. 23.8>	pulchre concoquitis, nihil timetis,
<catull. 23.9>	non incendia, non graves ruinas,
<catull. 23.10>	non furta impia, non dolos veneni,
<catull. 23.11>	non casus alios periculorum.
<catull. 23.12>	atqui corpora sicciora cornu
<catull. 23.13>	aut si quid magis aridum est habetis
<catull. 23.14>	sole et frigore et esuritione.
<catull. 23.15>	quare non tibi sit bene ac beate?
<catull. 23.16>	a te sudor abest, abest saliva,
<catull. 23.17>	mucusque et mala pituita nasi.
<catull. 23.18>	hanc ad munditiem adde mundiorem,
<catull. 23.19>	quod culus tibi purior salillo est,
<catull. 23.20>	nec toto decies cacas in anno;
<catull. 23.21>	atque id durius est faba et lapillis,
<catull. 23.22>	quod tu si manibus teras fricesque,
<catull. 23.23>	non unquam digitum inquinare possis.
<catull. 23.24>	haec tu commoda tam beata, Furi,
<catull. 23.25>	noli spernere nec putare parvi,
<catull. 23.26>	et sestertia quae soles precari
<catull. 23.27>	centum desine: nam satis beatu's.

<catull. 24.1>	O qui flosculus es Iuventiorum,
<catull. 24.2>	non horum modo, sed quot aut fuerunt
<catull. 24.3>	aut posthac aliis erunt in annis,
<catull. 24.4>	mallem divitias Midae dedisses
<catull. 24.5>	isti cui neque servus est neque arca,
<catull. 24.6>	quam sic te sineres ab illo amari.
<catull. 24.7>	"quid? Non est homo bellus?" inquies. est:
<catull. 24.8>	sed bello huic neque servus est neque arca.
<catull. 24.9>	hoc tu quam libet abice elevaque :
<catull. 24.10>	nec servum tamen ille habet neque arcam.

<catull. 25.1>	Cinaede Thalle, mollior cuniculi capillo
<catull. 25.2>	vel anseris medullula vel imula auricilla
<catull. 25.3>	vel pene languido senis situque araneoso,
<catull. 25.4>	idemque Thalle turbida rapacior procella,
<catull. 25.5>	cum  diva mulier aries ostendit oscitantes,
<catull. 25.6>	remitte pallium mihi meum quod involasti
<catull. 25.7>	sudariumque Saetabum catagraphosque Thynos,
<catull. 25.8>	inepte, quae palam soles habere tanquam avita.
<catull. 25.9>	quae nunc tuis ab unguibus reglutina et remitte,
<catull. 25.10>	ne laneum latusculum manusque mollicellas
<catull. 25.11>	inusta turpiter tibi flagella conscribillent,
<catull. 25.12>	et insolenter aestues velut minuta magno
<catull. 25.13>	deprensa navis in mari vesaniente vento.

<catull. 26.1>	Furi, villula vestra non ad Austri
<catull. 26.2>	flatus opposita est neque ad Favoni
<catull. 26.3>	nec saevi Boreae aut Apeliotae,
<catull. 26.4>	verum ad milia quindecim et ducentos.
<catull. 26.5>	o ventum horribilem atque pestilentem!

<catull. 27.1>	Minister vetuli puer Falerni
<catull. 27.2>	inger mi calices amariores,
<catull. 27.3>	ut lex Postumiae iubet magistrae,
<catull. 27.4>	ebrioso acino ebriosioris.
<catull. 27.5>	at vos quo libet hinc abite, lymphae,
<catull. 27.6>	vini pernicies, et ad severos
<catull. 27.7>	migrate: hic merus est Thyonianus.

<catull. 28.1>	Pisonis comites, cohors inanis
<catull. 28.2>	aptis sarcinulis et expeditis,
<catull. 28.3>	Verani optime tuque mi Fabulle,
<catull. 28.4>	quid rerum geritis? Satisne cum isto
<catull. 28.5>	vappa frigoraque et famem tulistis?
<catull. 28.6>	ecquidnam in tabulis patet lucelli
<catull. 28.7>	expensum, ut mihi, qui meum secutus
<catull. 28.8>	praetorem refero datum lucello,
<catull. 28.9>	"o Memmi, bene me ac diu supinum
<catull. 28.10>	tota ista trabe lentus irrumasti."
<catull. 28.11>	sed, quantum video, pari fuistis
<catull. 28.12>	casu: nam nihilo minore verpa
<catull. 28.13>	farti estis. pete nobiles amicos.
<catull. 28.14>	at vobis mala multa di deaeque
<catull. 28.15>	dent, opprobria Romuli Remique.

<catull. 29.1>	Quis hoc potest videre, quis potest pati,
<catull. 29.2>	nisi impudicus et vorax et aleo,
<catull. 29.3>	Mamurram habere quod comata GaIlia
<catull. 29.4>	habebat ante et ultima Britannia?
<catull. 29.5>	Cinaede Romule, haec videbis et feres?
<catull. 29.6>	et ille nunc superbus et superfluens
<catull. 29.7>	perambulabit omnium cubilia
<catull. 29.8>	ut albulus columbus aut Adoneus?
<catull. 29.9>	cinaede Romule, haec videbis et feres?
<catull. 29.10>	es impudicus et vorax et aleo.
<catull. 29.11>	eone nomine, imperator unice,
<catull. 29.12>	fuisti in ultima occidentis insula,
<catull. 29.13>	ut ista vestra diffututa mentula
<catull. 29.14>	ducenties comesset aut trecenties?
<catull. 29.15>	quid est alid sinistra liberalitas?
<catull. 29.16>	parum expatravit an parum elluatus est?
<catull. 29.17>	paterna prima lancinata sunt bona;
<catull. 29.18>	secunda praeda Pontica; inde tertia
<catull. 29.19>	Hibera, quam scit amnis aurifer Tagus.
<catull. 29.20>	nunc Galliae timetur et Britanniae.
<catull. 29.21>	quid hunc malum fovetis? aut quid hic potest
<catull. 29.22>	nisi uncta devorare patrimonia?
<catull. 29.23>	eone nomine  urbis opulentissime
<catull. 29.24>	socer generque, perdidistis omnia?

<catull. 30.1>	Alfene immemor atque unanimis false sodalibus,
<catull. 30.2>	iam te nil miseret, dure, tui dulcis amiculi?
<catull. 30.3>	iam me prodere, iam non dubitas fallere, perfide?
<catull. 30.4>	nec facta impia fallacum hominum caelicolis placent;
<catull. 30.5>	quae tu neglegis, ac me miserum deseris in malis.
<catull. 30.6>	eheu, quid faciant, dic, homines, cuive habeant fidem?
<catull. 30.7>	certe tute iubebas animam tradere, inique, me
<catull. 30.8>	inducens in amorem, quasi tuta omnia mi forent.
<catull. 30.9>	idem nunc retrahis te ac tua dicta omnia factaque
<catull. 30.10>	ventos irrita ferre ac nebulas aerias sinis.
<catull. 30.11>	si tu oblitus es, at di meminerunt, meminit Fides,
<catull. 30.12>	quae te ut paeniteat postmodo facti faciet tui.

<catull. 31.1>	Paene insularum, Sirmio, insularumque
<catull. 31.2>	ocelle, quascumque in liquentibus stagnis
<catull. 31.3>	marique vasto fert uterque Neptunus,
<catull. 31.4>	quam te libenter quamque laetus inviso,
<catull. 31.5>	vix mi ipse credens Thyniam atque Bithynos
<catull. 31.6>	liquisse campos et videre te in tuto!
<catull. 31.7>	o quid solutis est beatius curis,
<catull. 31.8>	cum mens onus reponit, ac peregrino
<catull. 31.9>	labore fessi venimus larem ad nostrum
<catull. 31.10>	desideratoque adquiescimus lecto?
<catull. 31.11>	hoc est quod unum est pro laboribus tantis.
<catull. 31.12>	salve, o venusta Sirmio, atque ero gaude;
<catull. 31.13>	gaudete vosque, o Lydiae lacus undae;
<catull. 31.14>	ridete, quidquid est domi cachinnorum.

<catull. 32.1>	Amabo, mea dulcis Ipsithilla,
<catull. 32.2>	meae deliciae, mei lepores,
<catull. 32.3>	iube ad te veniam meridiatum.
<catull. 32.4>	et si iusseris illud, adiuvato,
<catull. 32.5>	ne quis liminis obseret tabellam,
<catull. 32.6>	neu tibi libeat foras abire;
<catull. 32.7>	sed domi maneas paresque nobis
<catull. 32.8>	novem continuas fututiones.
<catull. 32.9>	verum, si quid ages, statim iubeto:
<catull. 32.10>	nam pransus iaceo et satur supinus
<catull. 32.11>	pertundo tunicamque palliumque.

<catull. 33.1>	O furum optime balneariorum
<catull. 33.2>	Vibenni pater, et cinaede fili,
<catull. 33.3>	(nam dextra pater inquinatiore,
<catull. 33.4>	culo filius est voraciore)
<catull. 33.5>	cur non exsilium malasque in oras
<catull. 33.6>	itis, quandoquidem patris rapinae
<catull. 33.7>	notae sunt populo, et natis pilosas,
<catull. 33.8>	fili, non potes asse venditare?

<catull. 34.1>	Dianae sumus in fide
<catull. 34.2>	puellae et pueri integri;
<catull. 34.3>	Dianam pueri integri
<catull. 34.4>	puellaeque canamus.
<catull. 34.5>	O Latonia, maximi
<catull. 34.6>	magna progenies Iovis,
<catull. 34.7>	quam mater prope Deliam
<catull. 34.8>	deposivit olivam,
<catull. 34.9>	montium domina ut fores
<catull. 34.10>	silvarumque virentium
<catull. 34.11>	saltuumque reconditorum
<catull. 34.12>	amniumque sonantum;
<catull. 34.13>	tu Lucina dolentibus
<catull. 34.14>	Iuno dicta puerperis,
<catull. 34.15>	tu potens Trivia et notho es
<catull. 34.16>	dicta lumine Luna.
<catull. 34.17>	tu cursu, dea, menstruo
<catull. 34.18>	metiens iter annuum
<catull. 34.19>	rustica agricolae bonis
<catull. 34.20>	tecta frugibus exples.
<catull. 34.21>	sis quocumque tibi placet
<catull. 34.22>	sancta nomine, Romulique,
<catull. 34.23>	antique ut solita es, bona
<catull. 34.24>	sospites ope gentem.

<catull. 35.1>	Poetae tenero, meo sodali
<catull. 35.2>	velim Caecilio, papyre, dicas,
<catull. 35.3>	Veronam veniat, Novi relinquens
<catull. 35.4>	Comi moenia Lariumque litus:
<catull. 35.5>	nam quasdam volo cogitationes
<catull. 35.6>	amici accipiat sui meique.
<catull. 35.7>	quare, si sapiet, viam vorabit,
<catull. 35.8>	quamvis candida milies puella
<catull. 35.9>	euntem revocet manusque collo
<catull. 35.10>	ambas iniciens roget morari,
<catull. 35.11>	quae nunc, si mihi vera nuntiantur,
<catull. 35.12>	illum deperit impotente amore:
<catull. 35.13>	nam quo tempore legit incohatam
<catull. 35.14>	Dindymi dominam, ex eo misellae
<catull. 35.15>	ignes interiorem edunt medullam.
<catull. 35.16>	ignosco tibi, Sapphica puella
<catull. 35.17>	Musa doctior: est enim venuste
<catull. 35.18>	Magna Caecilio incohata Mater.

<catull. 36.1>	Annales Volusi, cacata charta,
<catull. 36.2>	votum solvite pro mea puella:
<catull. 36.3>	nam sanctae Veneri Cupidinique
<catull. 36.4>	vovit, si sibi restitutus essem
<catull. 36.5>	desissemque truces vibrare iambos,
<catull. 36.6>	electissima pessimi poetae
<catull. 36.7>	scripta tardipedi deo daturam
<catull. 36.8>	infelicibus ustilanda lignis.
<catull. 36.9>	et hoc pessima se puella vidit
<catull. 36.10>	iocose lepide vovere divis.
<catull. 36.11>	nunc, o caeruleo creata ponto,
<catull. 36.12>	quae sanctum Idalium Uriosque apertos,
<catull. 36.13>	quaeque Ancona Cnidumque harundinosam
<catull. 36.14>	colis, quaeque Amathunta, quaeque Golgos,
<catull. 36.15>	quaeque Durrachium Hadriae tabernam,
<catull. 36.16>	acceptum face redditumque votum,
<catull. 36.17>	si non inlepidum neque invenustum est.
<catull. 36.18>	at vos interea venite in ignem,
<catull. 36.19>	pleni ruris et inficetiarum
<catull. 36.20>	Annales Volusi, cacata charta.

<catull. 37.1>	Salax taberna vosque contubernales,
<catull. 37.2>	a pilleatis nona fratribus pila,
<catull. 37.3>	solis putatis esse mentulas vobis,
<catull. 37.4>	solis licere quidquid est puellarum
<catull. 37.5>	confutuere et putare ceteros hircos?
<catull. 37.6>	an, continenter quod sedetis insulsi
<catull. 37.7>	centum an ducenti, non putatis ausurum
<catull. 37.8>	me una ducentos irrumare sessores?
<catull. 37.9>	atqui putate: namque totius vobis
<catull. 37.10>	frontem tabernae sopionibus scribam.
<catull. 37.11>	puella nam mi, quae meo sinu fugit,
<catull. 37.12>	amata tantum quantum amabitur nulla,
<catull. 37.13>	pro qua mihi sunt magna bella pugnata,
<catull. 37.14>	consedit istic.  hanc boni beatique
<catull. 37.15>	omnes amatis, et quidem, quod indignum est,
<catull. 37.16>	omnes pusilli et semitarii moechi:
<catull. 37.17>	tu praeter omnes une de capillatis,
<catull. 37.18>	cuniculosae Celtiberiae fili,
<catull. 37.19>	Egnati, opaca quem bonum facit barba
<catull. 37.20>	et dens Hibera defricatus urina.

<catull. 38.1>	Male est, Cornifici, tuo Catullo,
<catull. 38.2>	male est me hercule ei et laboriose,
<catull. 38.3>	et magis magis in dies et horas.
<catull. 38.4>	quem tu, quod minimum facillimumque est,
<catull. 38.5>	qua solatus es adlocutione?
<catull. 38.6>	irascor tibi.  sic meos amores?
<catull. 38.7>	paulum quid libet adlocutionis,
<catull. 38.8>	maestius lacrimis Simonideis.

<catull. 39.1>	Egnatius, quod candidos habet dentes,
<catull. 39.2>	renidet usque quaque.  si ad rei ventum est
<catull. 39.3>	subsellium, cum orator excitat fletum,
<catull. 39.4>	renidet ille.  si ad pii rogum fili
<catull. 39.5>	lugetur, orba cum flet unicum mater,
<catull. 39.6>	renidet ille.  quidquid est, ubicumque est,
<catull. 39.7>	quodcumque agit, renidet.  hunc habet morbum
<catull. 39.8>	neque elegantem, ut arbitror, neque urbanum.
<catull. 39.9>	quare monendum est te mihi, bone Egnati.
<catull. 39.10>	si urbanus esses aut Sabinus aut Tiburs
<catull. 39.11>	aut parcus Umber aut obesus Etruscus
<catull. 39.12>	aut Lanuvinus ater atque dentatus
<catull. 39.13>	aut Transpadanus, ut meos quoque attingam,
<catull. 39.14>	aut qui libet qui puriter lavit dentes,
<catull. 39.15>	tamen renidere usque quaque te nollem;
<catull. 39.16>	nam risu inepto res ineptior nulla est.
<catull. 39.17>	nunc Celtiber es: Celtiberia in terra,
<catull. 39.18>	quod quisque minxit, hoc sibi solet mane
<catull. 39.19>	dentem atque russam defricare gingivam,
<catull. 39.20>	ut quo iste vester expolitior dens est,
<catull. 39.21>	hoc te amplius bibisse praedicet loti.

<catull. 40.1>	Quaenam te mala mens, miselle Ravide,
<catull. 40.2>	agit praecipitem in meos iambos?
<catull. 40.3>	quis deus tibi non bene advocatus
<catull. 40.4>	vecordem parat excitare rixam?
<catull. 40.5>	an ut pervenias in ora vulgi?
<catull. 40.6>	quid vis? qua libet esse notus optas?
<catull. 40.7>	eris, quandoquidem meos amores
<catull. 40.8>	cum longa voluisti amare poena.

<catull. 41.1>	Ameana puella defututa
<catull. 41.2>	tota milia me decem poposcit,
<catull. 41.3>	ista turpiculo puella naso,
<catull. 41.4>	decoctoris amica Formiani.
<catull. 41.5>	propinqui, quibus est puella curae,
<catull. 41.6>	amicos medicosque convocate:
<catull. 41.7>	non est sana puella, nec rogare
<catull. 41.8>	qualis sit solet aes imaginosum.

<catull. 42.1>	Adeste, hendecasyllabi, quot estis
<catull. 42.2>	omnes undique, quotquot estis omnes.
<catull. 42.3>	iocum me putat esse moecha turpis
<catull. 42.4>	et negat mihi vestra reddituram
<catull. 42.5>	pugillaria, si pati potestis.
<catull. 42.6>	persequamur eam, et reflagitemus.
<catull. 42.7>	quae sit quaeritis? illa quam videtis
<catull. 42.8>	turpe incedere, mimice ac moleste
<catull. 42.9>	ridentem catuli ore Gallicani.
<catull. 42.10>	circumsistite eam, et reflagitate:
<catull. 42.11>	"moecha putida, redde codicillos,
<catull. 42.12>	redde, putida moecha, codicillos."
<catull. 42.13>	non assis facis? o lutum, lupanar,
<catull. 42.14>	aut si perditius potes quid esse.
<catull. 42.15>	sed non est tamen hoc satis putandum.
<catull. 42.16>	quod si non aliud potest, ruborem
<catull. 42.17>	ferreo canis exprimamus ore.
<catull. 42.18>	conclamate iterum altiore voce
<catull. 42.19>	"moecha putida, redde codicillos,
<catull. 42.20>	redde, putida moecha, codicillos."
<catull. 42.21>	sed nil proficimus, nihil movetur.
<catull. 42.22>	mutanda est ratio modusque nobis,
<catull. 42.23>	si quid proficere amplius potestis,
<catull. 42.24>	"pudica et proba, redde codicillos."

<catull. 43.1>	Salve, nec minimo puella naso
<catull. 43.2>	nec bello pede nec nigris ocellis
<catull. 43.3>	nec longis digitis nec ore sicco
<catull. 43.4>	nec sane nimis elegante lingua,
<catull. 43.5>	decoctoris amica Formiani.
<catull. 43.6>	ten provincia narrat esse bellam?
<catull. 43.7>	tecum Lesbia nostra comparatur?
<catull. 43.8>	o saeclum insapiens et infacetum!

<catull. 44.1>	O funde noster seu Sabine seu Tiburs
<catull. 44.2>	(nam te esse Tiburtem autumant quibus non est
<catull. 44.3>	cordi Catullum laedere: at quibus cordi est
<catull. 44.4>	quovis Sabinum pignore esse contendunt),
<catull. 44.5>	sed seu Sabine sive verius Tiburs,
<catull. 44.6>	fui libenter in tua suburbana
<catull. 44.7>	villa malamque pectore expuli tussim,
<catull. 44.8>	non immerenti quam mihi meus venter,
<catull. 44.9>	dum sumptuosas adpeto, dedit, cenas.
<catull. 44.10>	nam, Sestianus dum volo esse conviva,
<catull. 44.11>	orationem in Antium petitorem
<catull. 44.12>	plenam veneni et pestilentiae legi.
<catull. 44.13>	hic me gravido frigida et frequens tussis
<catull. 44.14>	quassavit usque dum in tuum sinum fugi
<catull. 44.15>	et me recuravi otioque et urtica.
<catull. 44.16>	quare refectus maximas tibi grates
<catull. 44.17>	ago, meum quod non es ulta peccatum.
<catull. 44.18>	nec deprecor iam, si nefaria scripta
<catull. 44.19>	Sesti recepso, quin gravedinem et tussim
<catull. 44.20>	non mi, sed ipsi Sestio ferat frigus,
<catull. 44.21>	qui tunc vocat me cum malum librum 1egi.

<catull. 45.1>	Acmen Septimius suos amores
<catull. 45.2>	tenens in gremio "mea," inquit, "Acme,
<catull. 45.3>	ni te perdite amo atque amare porro
<catull. 45.4>	omnes sum adsidue paratus annos
<catull. 45.5>	quantum qui pote plurimum perire,
<catull. 45.6>	solus in Libya Indiaque tosta
<catull. 45.7>	caesio veniam obvius leoni."
<catull. 45.8>	hoc ut dixit, Amor, sinistra ut ante,
<catull. 45.9>	dextra sternuit adprobationem.
<catull. 45.10>	at Acme leviter caput reflectens
<catull. 45.11>	et dulcis pueri ebrios ocellos
<catull. 45.12>	illo purpureo ore saviata
<catull. 45.13>	"sic," inquit, "mea vita, Septimille,
<catull. 45.14>	huic uni domino usque serviamus,
<catull. 45.15>	ut multo mihi maior acriorque
<catull. 45.16>	ignis mollibus ardet in medullis."
<catull. 45.17>	hoc ut dixit, Arnor, sinistra ut ante,
<catull. 45.18>	dextra sternuit adprobationem.
<catull. 45.19>	nunc ab auspicio bono profecti
<catull. 45.20>	mutuis animis amant amantur.
<catull. 45.21>	unam Septimius misellus Acmen
<catull. 45.22>	mavult quam Syrias Britanniasque:
<catull. 45.23>	uno in Septimio fidelis Acme
<catull. 45.24>	facit delicias libidinesque.
<catull. 45.25>	quis ullos homines beatiores
<catull. 45.26>	vidit, quis Venerem auspicatiorem?

<catull. 46.1>	Iam ver egelidos refert tepores,
<catull. 46.2>	iam caeli furor aequinoctialis
<catull. 46.3>	iucundis Zephyri silescit auris.
<catull. 46.4>	linquantur Phrygii, Catulle, campi
<catull. 46.5>	Nicaeaeque ager uber aestuosae:
<catull. 46.6>	ad claras Asiae volemus urbes.
<catull. 46.7>	iam mens praetrepidans avet vagari,
<catull. 46.8>	iam laeti studio pedes vigescunt.
<catull. 46.9>	o dulces comitum valete coetus,
<catull. 46.10>	longe quos simul a domo profectos
<catull. 46.11>	diversae variae viae reportant.

<catull. 47.1>	Porci et Socration, duae sinistrae
<catull. 47.2>	Pisonis, scabies famesque mundi,
<catull. 47.3>	vos Veraniolo meo et Fabullo
<catull. 47.4>	verpus praeposuit Priapus ille?
<catull. 47.5>	vos convivia lauta sumptuose
<catull. 47.6>	de die facitis? mei sodales
<catull. 47.7>	quaerunt in trivio vocationes?

<catull. 48.1>	Mellitos oculos tuos, Iuventi,
<catull. 48.2>	siquis me sinat usque basiare,
<catull. 48.3>	usque ad milia basiem trecenta,
<catull. 48.4>	nec unquam videar satur futurus,
<catull. 48.5>	non si densior aridis aristis
<catull. 48.6>	sit nostrae seges osculationis.

<catull. 49.1>	Disertissime Romuli nepotum,
<catull. 49.2>	quot sunt quotque fuere, Marce Tulli,
<catull. 49.3>	quotque post aliis erunt in annis,
<catull. 49.4>	gratias tibi maximas Catullus
<catull. 49.5>	agit pessimus omnium poeta,
<catull. 49.6>	tanto pessimus omnium poeta
<catull. 49.7>	quanto tu optimus omnium patronus.

<catull. 50.1>	Hesterno, Licini, die otiosi
<catull. 50.2>	multum lusimus in meis tabellis,
<catull. 50.3>	ut convenerat esse delicatos.
<catull. 50.4>	scribens versiculos uterque nostrum
<catull. 50.5>	ludebat numero modo hoc modo illoc,
<catull. 50.6>	reddens mutua per iocum atque vinum.
<catull. 50.7>	atque illinc abii tuo lepore
<catull. 50.8>	incensus, Licini, facetiisque,
<catull. 50.9>	ut nec me miserum cibus iuvaret,
<catull. 50.10>	nec somnus tegeret quiete ocellos,
<catull. 50.11>	sed toto indomitus furore lecto
<catull. 50.12>	versarer cupiens videre lucem,
<catull. 50.13>	ut tecum loquerer simulque ut essem.
<catull. 50.14>	at defessa labore membra postquam
<catull. 50.15>	semimortua lectulo iacebant,
<catull. 50.16>	hoc, iucunde, tibi poema feci,
<catull. 50.17>	ex quo perspiceres meum dolorem.
<catull. 50.18>	nunc audax cave sis, precesque nostras,
<catull. 50.19>	oramus, cave despuas, ocelle,
<catull. 50.20>	ne poenas Nemesis reposcat a te.
<catull. 50.21>	est vehemens dea: laedere hanc caveto.

<catull. 51.1>	Ille mi par esse deo videtur,
<catull. 51.2>	ille, si fas est, superare divos
<catull. 51.3>	qui sedens adversus identidem te
<catull. 51.4>	spectat et audit
<catull. 51.5>	dulce ridentem, misero quod omnis
<catull. 51.6>	eripit sensus mihi: nam simul te,
<catull. 51.7>	Lesbia, adspexi, nihil est super mi
<catull. 51.8>	
<catull. 51.9>	lingua sed torpet, tenuis sub artus
<catull. 51.10>	flamma demanat, sonitu suopte
<catull. 51.11>	tintinant aures, gemina teguntur
<catull. 51.12>	lumina nocte.
<catull. 51.13>	otium, Catulle, tibi molestum est:
<catull. 51.14>	otio exsultas nimiumque gestis.
<catull. 51.15>	otium et reges prius et beatas
<catull. 51.16>	perdidit urbes.

<catull. 52.1>	Quid est, Catulle? quid moraris emori?
<catull. 52.2>	sella in curuli struma Nonius sedet,
<catull. 52.3>	per consulatum perierat Vatinius:
<catull. 52.4>	quid est, Catulle? quid moraris emori?

<catull. 53.1>	Risi nescio quem modo e corona,
<catull. 53.2>	qui, cum mirifice Vatiniana
<catull. 53.3>	meus crimina Calvus explicasset,
<catull. 53.4>	admirans ait haec manusque tollens
<catull. 53.5>	"di magni, salaputium disertum!"

<catull. 54.1>	Othonis caput oppido est pusillum,
<catull. 54.2>	et eri rustica semilauta crura,
<catull. 54.3>	subtile et leve peditum Libonis,
<catull. 54.4>	si non omnia, displicere vellem
<catull. 54.5>	tibi et Fuficio, seni recocto
<catull. 54.6>	irascere iterum meis iambis
<catull. 54.7>	immerentibus, unice imperator.

<catull. 55.1>	Oramus, si forte non molestum est,
<catull. 55.2>	demonstres ubi sint tuae tenebrae.
<catull. 55.3>	te campo quaesivimus minore,
<catull. 55.4>	te in circo, te in omnibus libellis,
<catull. 55.5>	te in templo summi Iovis sacrato.
<catull. 55.6>	in Magni simul ambulatione
<catull. 55.7>	femellas omnes, amice, prendi,
<catull. 55.8>	quas vultu vidi tamen serenas.
<catull. 55.9>	 A velte sic ipse flagitabam:
<catull. 55.10>	"camerium mihi, pessimae puellae!"
<catull. 55.11>	quaedam inquit nudum  reduc 
<catull. 55.12>	"en hic in roseis latet papillis."
<catull. 55.13>	sed te iam ferre Herculi labos est:
<catull. 55.14>	tanto ten fastu negas, amice?
<catull. 55.15>	dic nobis ubi sis futurus, ede
<catull. 55.16>	audacter, committe, crede luci.
<catull. 55.17>	nunc te lacteolae tenent puellae?
<catull. 55.18>	si linguam clauso tenes in ore,
<catull. 55.19>	fructus proicies amoris omnes:
<catull. 55.20>	verbosa gaudet Venus loquella.
<catull. 55.21>	vel vi vis, licet obseres palatum,
<catull. 55.22>	dum veri sis particeps amoris.

<catull. 56.1>	O rem ridiculam, Cato, et iocosam
<catull. 56.2>	dignamque auribus et tuo cachinno.
<catull. 56.3>	ride, quidquid amas, Cato, Catullum:
<catull. 56.4>	res est ridicula et nimis iocosa.
<catull. 56.5>	deprendi modo pupulum puellae
<catull. 56.6>	trusantem: hunc ego, si placet Dionae,
<catull. 56.7>	pro telo rigida mea cecidi.

<catull. 57.1>	Pulchre convenit improbis cinaedis,
<catull. 57.2>	Mamurrae pathicoque Caesarique.
<catull. 57.3>	nec mirum: maculae pares utrisque,
<catull. 57.4>	urbana altera et illa Formiana,
<catull. 57.5>	impressae resident nec eluentur:
<catull. 57.6>	morbosi pariter gemelli utrique,
<catull. 57.7>	uno in lecticulo erudituli ambo,
<catull. 57.8>	non hic quam ille magis vorax adulter,
<catull. 57.9>	rivales socii puellularum:
<catull. 57.10>	pulchre convenit improbis cinaedis.

<catull. 58.1>	Caeli, Lesbia nostra, Lesbia illa,
<catull. 58.2>	illa Lesbia, quam Catullus unam
<catull. 58.3>	plus quam se atque suos amavit omnes,
<catull. 58.4>	nunc in quadriviis et angiportis
<catull. 58.5>	glubit magnanimi Remi nepotes.

<catull. 58.1>	Non custos si fingar ille Cretum,
<catull. 58.2>	non si Pegaseo ferar volatu,
<catull. 58.3>	non Ladas ego pinnipesve Perseus,
<catull. 58.4>	non Rhesi niveae citaeque bigae:
<catull. 58.5>	adde huc plumipedes volatilesque,
<catull. 58.6>	ventorumque simul require cursum,
<catull. 58.7>	quos vinctos, Cameri, mihi dicares:
<catull. 58.8>	defessus tamen omnibus medullis
<catull. 58.9>	et multis langoribus peresus
<catull. 58.10>	essem te mihi, amice, quaeritando.

<catull. 59.1>	Bononiensis Rufa Rufulum fellat,
<catull. 59.2>	uxor Meneni, saepe quam in sepulcretis
<catull. 59.3>	vidistis ipso rapere de rogo cenam,
<catull. 59.4>	cum devolutum ex igne prosequens panem
<catull. 59.5>	ab semiraso tunderetur ustore.

<catull. 60.1>	Num te leaena montibus Libystinis
<catull. 60.2>	aut Scylla latrans infima inguinum parte
<catull. 60.3>	tam mente dura procreavit ac taetra,
<catull. 60.4>	ut supplicis vocem in novissimo casu
<catull. 60.5>	contemptam haberes, ah nimis fero corde?

<catull. 61.1>	Collis o Heliconii
<catull. 61.2>	cultor, Uraniae genus,
<catull. 61.3>	qui rapis teneram ad virum
<catull. 61.4>	virginem, o Hymenaee Hymen,
<catull. 61.5>	o Hymen Hymenaee,
<catull. 61.6>	cinge tempora floribus
<catull. 61.7>	suave olentis amaraci,
<catull. 61.8>	flammeum cape, laetus huc,
<catull. 61.9>	huc veni niveo gerens
<catull. 61.10>	luteum pede soccum,
<catull. 61.11>	excitusque hilari die
<catull. 61.12>	nuptialia concinens
<catull. 61.13>	voce carmina tinnula
<catull. 61.14>	pelle humum pedibus, manu
<catull. 61.15>	pineam quate taedam.
<catull. 61.16>	namque Vinia Manilo,
<catull. 61.17>	qualis Idalium colens
<catull. 61.18>	venit ad Phrygium Venus
<catull. 61.19>	iudicem, bona cum bona
<catull. 61.20>	nubet alite virgo,
<catull. 61.21>	floridis velut enitens
<catull. 61.22>	myrtus Asia ramulis,
<catull. 61.23>	quos hamadryades deae
<catull. 61.24>	ludicrum sibi rosido
<catull. 61.25>	nutriunt umore.
<catull. 61.26>	quare age huc aditum ferens
<catull. 61.27>	perge linquere Thespiae
<catull. 61.28>	rupis Aonios specus,
<catull. 61.29>	nympha quos super irrigat
<catull. 61.30>	frigerans Aganippe,
<catull. 61.31>	ac domum dominam voca
<catull. 61.32>	coniugis cupidam novi,
<catull. 61.33>	mentem amore revinciens
<catull. 61.34>	ut tenax hedera huc et huc
<catull. 61.35>	arborem implicat errans.
<catull. 61.36>	vosque item simul, integrae
<catull. 61.37>	virgines, quibus advenit
<catull. 61.38>	par dies, agite in modum
<catull. 61.39>	dicite, "o Hymenaee Hymen,
<catull. 61.40>	o Hymen Hymenaee."
<catull. 61.41>	ut libentius, audiens
<catull. 61.42>	se citarier ad suum
<catull. 61.43>	munus, huc aditum ferat
<catull. 61.44>	dux bonae Veneris, boni
<catull. 61.45>	coniugator amoris.
<catull. 61.46>	quis deus magis anxiis
<catull. 61.47>	est petendus amantibus?
<catull. 61.48>	quem colent homines magis
<catull. 61.49>	caelitum? o Hymenaee Hymen,
<catull. 61.50>	o Hymen Hymenaee.
<catull. 61.51>	te suis tremulus parens
<catull. 61.52>	invocat, tibi virgines
<catull. 61.53>	zonula solvunt sinus,
<catull. 61.54>	te timens cupida novus
<catull. 61.55>	captat aure maritus.
<catull. 61.56>	tu fero iuveni in manus
<catull. 61.57>	floridam ipse puellulam
<catull. 61.58>	dedis a gremio suae
<catull. 61.59>	matris, o Hymenaee Hymen,
<catull. 61.60>	o Hymen Hymenaee.
<catull. 61.61>	nil potest sine te Venus
<catull. 61.62>	fama quod bona comprobet
<catull. 61.63>	commodi capere: at potest
<catull. 61.64>	te volente.  quis huic deo
<catull. 61.65>	compararier ausit?
<catull. 61.66>	nulla quit sine te domus
<catull. 61.67>	liberos dare, nec parens
<catull. 61.68>	stirpe nitier: at potest
<catull. 61.69>	te volente.  quis huic deo
<catull. 61.70>	compararier ausit?
<catull. 61.71>	quae tuis careat sacris
<catull. 61.72>	non queat dare praesides
<catull. 61.73>	terra finibus: at queat
<catull. 61.74>	te volente.  quis huic deo
<catull. 61.75>	compararier ausit?
<catull. 61.76>	claustra pandite ianuae,
<catull. 61.77>	virgo adest. viden ut faces
<catull. 61.78>	splendidas quatiunt comas?
<catull. 61.79>	tardet ingenuus pudor:
<catull. 61.80>	quem tamen magis audiens
<catull. 61.81>	flet quod ire necesse est.
<catull. 61.82>	flere desine. Non tibi, Au-
<catull. 61.83>	runculeia, periculum est
<catull. 61.84>	ne qua femina pulchrior
<catull. 61.85>	clarum ab Oceano diem
<catull. 61.86>	viderit venientem.
<catull. 61.87>	talis in vario solet
<catull. 61.88>	divitis domini hortulo
<catull. 61.89>	stare flos hyacinthinus.
<catull. 61.90>	sed moraris, abit dies:
<catull. 61.91>	prodeas, nova nupta.
<catull. 61.92>	prodeas, nova nupta, si
<catull. 61.93>	iam videtur, et audias
<catull. 61.94>	nostra verba.  vide ut faces
<catull. 61.95>	aureas quatiunt comas:
<catull. 61.96>	prodeas, nova nupta.
<catull. 61.97>	non tuus levis in mala
<catull. 61.98>	deditus vir adultera
<catull. 61.99>	probra turpia persequens
<catull. 61.100>	a tuis teneris volet
<catull. 61.101>	secubare papillis,
<catull. 61.102>	lenta quin velut adsitas
<catull. 61.103>	vitis implicat arbores,
<catull. 61.104>	implicabitur in tuum
<catull. 61.105>	complexum.  Sed abit dies:
<catull. 61.106>	prodeas, nova nupta.
<catull. 61.107>	o cubile quod omnibus
<catull. 61.108>	candido pede lecti,
<catull. 61.109>	quae tuo veniunt ero,
<catull. 61.110>	quanta gaudia, quac vaga
<catull. 61.111>	nocte, quae medio die
<catull. 61.112>	gaudeat! sed abit dies:
<catull. 61.113>	Prodeas, nova nupta.
<catull. 61.114>	tollite, o pueri, faces:
<catull. 61.115>	flammeum video venire.
<catull. 61.116>	ite, concinite in modum
<catull. 61.117>	"o Hymen Hymenaee io,
<catull. 61.118>	o Hymen Hymenaee."
<catull. 61.119>	ne diu taceat procax
<catull. 61.120>	fescennina iocatio,
<catull. 61.121>	nec nuces pueris neget
<catull. 61.122>	desertum domini audiens
<catull. 61.123>	concubinus amorem.
<catull. 61.124>	da nuces pueris, iners
<catull. 61.125>	concubine: satis diu
<catull. 61.126>	lusisti nucibus: libet
<catull. 61.127>	iam servire Talasio.
<catull. 61.128>	concubine, nuces da.
<catull. 61.129>	sordebant tibi vilicae,
<catull. 61.130>	concubine, hodie atque heri:
<catull. 61.131>	nunc tuum cinerarius
<catull. 61.132>	tondet os.  miser ah miser
<catull. 61.133>	concubine, nuces da.
<catull. 61.134>	diceris male te a tuis
<catull. 61.135>	unguentate glabris marite
<catull. 61.136>	abstinere: sed abstine.
<catull. 61.137>	o Hymen Hymenaee io,
<catull. 61.138>	o Hymen Hymenaee.
<catull. 61.139>	scimus haec tibi quae licent
<catull. 61.140>	sola cognita: sed marito
<catull. 61.141>	ista non eadem licent.
<catull. 61.142>	o Hymen Hymenaee io,
<catull. 61.143>	o Hymen Hymenaee.
<catull. 61.144>	nupta, tu quoque quae tuus
<catull. 61.145>	vir petet cave ne neges,
<catull. 61.146>	ne petitum aliunde eat.
<catull. 61.147>	o Hymen Hymenaee io,
<catull. 61.148>	o Hymen Hymenaee.
<catull. 61.149>	en tibi domus ut potens
<catull. 61.150>	et beata viri tui:
<catull. 61.151>	quae tibi sine serviat
<catull. 61.152>	(o Hymen Hymenaee io,
<catull. 61.153>	o Hymen Hymenaee).
<catull. 61.154>	usque dum tremulum movens
<catull. 61.155>	cana tempus anilitas
<catull. 61.156>	omnia omnibus adnuit.
<catull. 61.157>	o Hymen Hymenaee io,
<catull. 61.158>	o Hymen Hymenaee.
<catull. 61.159>	transfer omine cum bono
<catull. 61.160>	limen aureolos pedes,
<catull. 61.161>	rasilemque subi forem.
<catull. 61.162>	o Hymen Hymenaee io,
<catull. 61.163>	o Hymen Hymenaee.
<catull. 61.164>	adspice unus ut accubans
<catull. 61.165>	vir tuus Tyrio in toro
<catull. 61.166>	totus immineat tibi.
<catull. 61.167>	o Hymen Hymenaee io,
<catull. 61.168>	o Hymen Hymenaee.
<catull. 61.169>	illi non minus ac tibi
<catull. 61.170>	pectore uritur intimo
<catull. 61.171>	flamma, sed penite magis
<catull. 61.172>	o Hymen Hymenaee io,
<catull. 61.173>	o Hymen Hymenaee.
<catull. 61.174>	mitte bracchiolum teres,
<catull. 61.175>	praetextate, puellulae:
<catull. 61.176>	iam cubile adeat viri.
<catull. 61.177>	o Hymen Hymenaee io,
<catull. 61.178>	o Hymen Hymenaee.
<catull. 61.179>	o bonae senibus viris
<catull. 61.180>	cognitae bene feminae,
<catull. 61.181>	conlocate puellulam.
<catull. 61.182>	o Hymen Hymenaee io,
<catull. 61.183>	o Hymen Hymenaee.
<catull. 61.184>	iam licet venias, marite:
<catull. 61.185>	uxor in thalamo tibi est
<catull. 61.186>	ore floridulo nitens
<catull. 61.187>	alba parthenice velut
<catull. 61.188>	luteumve papaver.
<catull. 61.189>	at, marite, (ita me iuvent
<catull. 61.190>	caelites) nihilo minus
<catull. 61.191>	pulcher es, neque te Venus
<catull. 61.192>	neglegit. sed abit dies:
<catull. 61.193>	perge, ne remorare.
<catull. 61.194>	non diu remoratus es,
<catull. 61.195>	iam venis.  bona te Venus
<catull. 61.196>	iuverit, quoniam palam
<catull. 61.197>	quod cupis cupis et bonum
<catull. 61.198>	non abscondis amorem.
<catull. 61.199>	ille pulveris Africi
<catull. 61.200>	siderumque micantium
<catull. 61.201>	subducat numerum prius,
<catull. 61.202>	qui vestri numerare vult
<catull. 61.203>	multa milia ludi.
<catull. 61.204>	ludite ut libet, et brevi
<catull. 61.205>	liberos date.  non decet
<catull. 61.206>	tam vetus sine liberis
<catull. 61.207>	nomen esse, sed indidem
<catull. 61.208>	semper ingenerari.
<catull. 61.209>	Torquatus volo parvulus
<catull. 61.210>	matris e gremio suae
<catull. 61.211>	porrigens teneras manus
<catull. 61.212>	dulce rideat ad patrem
<catull. 61.213>	semihiante labello.
<catull. 61.214>	sit suo similis patri
<catull. 61.215>	Manlio et facile insciis
<catull. 61.216>	noscitetur ab omnibus
<catull. 61.217>	et pudicitiam suae
<catull. 61.218>	matris indicet ore.
<catull. 61.219>	talis illius a bona
<catull. 61.220>	matre laus genus adprobet
<catull. 61.221>	qualis unica ab optima
<catull. 61.222>	matre Telemacho manet
<catull. 61.223>	fama Penelopeo.
<catull. 61.224>	claudite ostia, virgines:
<catull. 61.225>	lusimus satis. at, boni
<catull. 61.226>	coniuges, bene vivite et
<catull. 61.227>	munere adsiduo valentem
<catull. 61.228>	exercete iuventam.

<catull. 62.1>	Vesper adest: iuvenes, consurgite: vesper Olympo
<catull. 62.2>	exspectata diu vix tandem lumina tollit.
<catull. 62.3>	surgere iam tempus, iam pinguis linquere mensas;
<catull. 62.4>	iam veniet virgo, iam dicetur hymenaeus.
<catull. 62.5>	Hymen O Hymenaee, Hymen ades O Hymenaee.
<catull. 62.6>	cernitis, innuptae, iuvenes? consurgite contra:
<catull. 62.7>	nimirum Oetaeos ostendit Noctifer ignes.
<catull. 62.8>	sic certe est: viden ut perniciter exsiluere?
<catull. 62.9>	non temere exsiluere; canent quod vincere par est.
<catull. 62.10>	Hymen O Hymenaee, Hymen ades O Hymenaee.
<catull. 62.11>	non facilis nobis, aequales, palma parata est:
<catull. 62.12>	adspicite, innuptae secum ut meditata requirunt.
<catull. 62.13>	non frustra meditantur; habent memorabile quod sit.
<catull. 62.14>	nec mirum, penitus quae tota mente laborant.
<catull. 62.15>	nos alio mentes, alio divisimus aures:
<catull. 62.16>	iure igitur vincemur; amat victoria curam.
<catull. 62.17>	quare nunc animos saltem convertite vestros:
<catull. 62.18>	dicere iam incipient, iam respondere decebit.
<catull. 62.19>	Hymen o Hymenaee, Hymen ades o Hymenaee.
<catull. 62.20>	Hespere, qui caelo fertur crudelior ignis?
<catull. 62.21>	qui natam possis complexu avellere matris,
<catull. 62.22>	complexu matris retinentem avellere natam
<catull. 62.23>	et iuveni ardenti castam donare puellam.
<catull. 62.24>	quid faciunt hostes capta crudelius urbe?
<catull. 62.25>	Hymen o Hymenaee, Hymen ades o Hymenaee.
<catull. 62.26>	Hespere, qui caelo lucet iucundior ignis?
<catull. 62.27>	qui desponsa tua firmes conubia flammma,
<catull. 62.28>	quae pepigere viri, pepigerunt ante parentes,
<catull. 62.29>	nec iunxere prius quam se tuus extulit ardor.
<catull. 62.30>	quid datur a divis felici optatius hora?
<catull. 62.31>	Hymen o Hymenaee, Hymen ades o Hymenaee.
<catull. 62.32>	Hesperus e nobis, aequales, abstulit unam
<catull. 62.33>	namque tuo adventu vigilat custodia semper.
<catull. 62.34>	nocte latent fures, quos idem saepe revertens,
<catull. 62.35>	Hespere, mutato comprendis nomine eosdem.
<catull. 62.36>	at libet innuptis ficto te carpere questu.
<catull. 62.37>	quid tum, si carpunt tacita quem mente requirunt?
<catull. 62.38>	Hymen o Hymenaee, Hymen ades o Hymenaee.
<catull. 62.39>	ut flos in saeptis secretus nascitur hortis,
<catull. 62.40>	ignotus pecori, nullo convulsus aratro,
<catull. 62.41>	quem mulcent aurae, firmat sol, educat imber,
<catull. 62.42>	multi illum pueri, multae optavere puellae;
<catull. 62.43>	idem cum tenui carptus defloruit ungui,
<catull. 62.44>	nulli illum pueri, nullae optavere puellae:
<catull. 62.45>	sic virgo, dum intacta manet, dum cara suis est;
<catull. 62.46>	cum castum amisit polluto corpore florem,
<catull. 62.47>	nec pueris iucunda manet nec cara puellis.
<catull. 62.48>	Hymen o Hymenaee, Hymen ades o Hymenaee.
<catull. 62.49>	ut vidua in nudo vitis quac nascitur arvo
<catull. 62.50>	nunquam se extollit, nunquam mitem educat unam,
<catull. 62.51>	sed tenerum prono deflectens pondere corpus
<catull. 62.52>	iam iam contingit summum radice flagellum,
<catull. 62.53>	hanc nulli agricolae, nulli accoluere iuvenci;
<catull. 62.54>	at si forte eadem est ulmo coniuncta marito,
<catull. 62.55>	multi illam agricolae, multi accoluere iuvenci:
<catull. 62.56>	sic virgo, dum intacta manet, dum inculta senescit;
<catull. 62.57>	cum par conubium maturo tempore adepta est,
<catull. 62.58>	cara viro magis et minus est invisa parenti.
<catull. 62.59>	et tu ne pugna cum tali coniuge, virgo.
<catull. 62.60>	non aequum est pugnare, pater cui tradidit ipse,
<catull. 62.61>	ipse pater cum matre, quibus parere necesse est.
<catull. 62.62>	virginitas non tota tua est, ex parte parentum est:
<catull. 62.63>	tertia pars patri, pars est data tertia matri,
<catull. 62.64>	tertia sola tua est.  noli pugnare duobus,
<catull. 62.65>	qui genero sua iura simul cum dote dederunt.
<catull. 62.66>	Hymen o Hymenaee, Hymen ades o Hymenaee.

<catull. 63.1>	Super alta vectus Attis celeri rate maria
<catull. 63.2>	Phrygium ut nemus citato cupide pede tetigit
<catull. 63.3>	adiitque opaca silvis redimita loca deae,
<catull. 63.4>	stimulatus ibi furenti rabie, vagus animis
<catull. 63.5>	devolvit ili acuto sibi pondera silice.
<catull. 63.6>	itaque ut relicta sensit sibi membra sine viro,
<catull. 63.7>	etiam recente terrae sola sanguine maculans
<catull. 63.8>	niveis citata cepit manibus leve typanum,
<catull. 63.9>	typanum, tubam Cybelles, tua, mater, initia,
<catull. 63.10>	quatiensque terga tauri teneris cava digitis
<catull. 63.11>	canere haec suis adorta est tremebunda comitibus
<catull. 63.12>	"agite ite ad alta, Gallae, Cybeles nemora simul,
<catull. 63.13>	simul ite, Dindymenae dominae vaga pecora,
<catull. 63.14>	aliena quae petentes velut exsules loca
<catull. 63.15>	sectam meam exsecutae duce me mihi comites
<catull. 63.16>	rapidum salum tulistis truculentaque pelagi
<catull. 63.17>	et corpus evirastis Veneris nimio odio,
<catull. 63.18>	hilarate erae citatis erroribus animum.
<catull. 63.19>	mora tarda mente cedat; simul ite, sequimini
<catull. 63.20>	Phrygiam ad domum Cybelles, Phrygia ad nemora deae,
<catull. 63.21>	ubi cymbalum sonat vox, ubi tympana reboant,
<catull. 63.22>	tibicen ubi canit Phryx curvo grave calamo,
<catull. 63.23>	ubi capita maenades vi iaciunt hederigerae,
<catull. 63.24>	ubi sacra sancta acutis ululatibus agitant,
<catull. 63.25>	ubi suevit illa divae volitare vaga cohors,
<catull. 63.26>	quo nos decet citatis celerare tripudiis."
<catull. 63.27>	simul haec comitibus Attis cecinit notha mulier,
<catull. 63.28>	thiasus repente linguis trepidantibus ululat,
<catull. 63.29>	leve tympanum remugit, cava cymbala recrepant,
<catull. 63.30>	viridem citus adit Idam properante pede chorus.
<catull. 63.31>	furibunda simul anhelans vaga vadit animam agens
<catull. 63.32>	comitata tympano Attis per opaca nemora dux,
<catull. 63.33>	veluti iuvenca vitans onus indomita iugi:
<catull. 63.34>	rapidae ducem secuntur Gallae properipedem.
<catull. 63.35>	itaque, ut domum Cybelles tetigere lassulae,
<catull. 63.36>	nimio e labore somnum capiunt sine Cerere.
<catull. 63.37>	piger his labante langore oculos sopor operit:
<catull. 63.38>	abit in quiete molli rabidus furor animi.
<catull. 63.39>	sed ubi oris aurci Sol radiantibus oculis
<catull. 63.40>	lustravit aethera album, sola dura, mare ferum,
<catull. 63.41>	pepulitque noctis umbras vegetis sonipedibus,
<catull. 63.42>	ibi Somnus excitam Attin fugiens citus abiit:
<catull. 63.43>	trepidante eum recepit dea Pasithea sinu.
<catull. 63.44>	ita de quiete molli rapida sine rabie
<catull. 63.45>	simul ipsa pectore Attis sua facta recoluit,
<catull. 63.46>	liquidaque mente vidit sine quis ubique foret,
<catull. 63.47>	animo aestuante rusum reditum ad vada tetulit.
<catull. 63.48>	ibi maria vasta visens lacrimantibus oculis
<catull. 63.49>	patriam adlocuta maesta est ita voce miseriter:
<catull. 63.50>	"patria o mei creatrix, patria o mea genetrix,
<catull. 63.51>	ego quam miser relinquens, dominos ut erifugae
<catull. 63.52>	famuli solent, ad Idae tetuli nemora pedem,
<catull. 63.53>	ut apud nivem et ferarum gelida stabula forem
<catull. 63.54>	et earum omnia adirem furibunda latibula,
<catull. 63.55>	ubinam aut quibus locis te positam, patria, reor?
<catull. 63.56>	cupit ipsa pupula ad te sibi derigere aciem,
<catull. 63.57>	rabie fera carens dum breve tempus animus est.
<catull. 63.58>	egone a mea remota haec ferar in nemora domo?
<catull. 63.59>	patria, bonis, amicis, genitoribus abero?
<catull. 63.60>	abero foro, palaestra, stadio, et gymnasiis?
<catull. 63.61>	miser ah miser, querendum est etiam atque etiam, anime.
<catull. 63.62>	quod enim genus figurae est ego non quod obierim?
<catull. 63.63>	ego mulier, ego adulescens, ego ephebus, ego puer,
<catull. 63.64>	ego gymnasi fui flos, ego eram decus olei:
<catull. 63.65>	mihi ianuae frequentes, mihi limina tepida,
<catull. 63.66>	mihi floridis corollis redimita domus erat,
<catull. 63.67>	linquendum ubi esset orto mihi sole cubiculum.
<catull. 63.68>	ego nunc deum ministra et Cybeles famula ferar?
<catull. 63.69>	ego maenas, ego mei pars, ego vir sterilis ero?
<catull. 63.70>	ego viridis algida Idae nive amicta loca colam?
<catull. 63.71>	ego vitam agam sub altis Phrygiae columinibus,
<catull. 63.72>	ubi cerva silvicultrix, ubi aper nemorivagus?
<catull. 63.73>	iam iam dolet quod egi, iam iamque paenitet."
<catull. 63.74>	roseis ut huic labellis sonitus citus abiit
<catull. 63.75>	geminas deorum ad aures nova nuntia referens,
<catull. 63.76>	ibi iuncta iuga resoluens Cybele leonibus
<catull. 63.77>	laevumque pecoris hostem stimulans ita loquitur.
<catull. 63.78>	"Agedum," inquit, "age ferox i, fac ut hunc furor agitet,
<catull. 63.79>	fac uti furoris ictu reditum in nemora ferat,
<catull. 63.80>	mea libere nimis qui fugere imperia cupit.
<catull. 63.81>	age caede terga cauda, tua verbera patere,
<catull. 63.82>	fac cuncta mugienti fremitu loca retonent,
<catull. 63.83>	rutilam ferox torosa cervice quate iubam."
<catull. 63.84>	ait haec minax Cybelle religatque iuga manu.
<catull. 63.85>	ferus ipse sese adhortans rabidum incitat animo,
<catull. 63.86>	vadit, fremit, refringit virgulta pede vago.
<catull. 63.87>	at ubi umida albicantis loca litoris adiit
<catull. 63.88>	tenerumque vidit Attin prope marmora pelagi,
<catull. 63.89>	facit impetum: ille demens fugit in nemora fera:
<catull. 63.90>	ibi semper omne vitae spatium famula fuit.
<catull. 63.91>	dea magna, dea Cybelle, dea domina Dindymi,
<catull. 63.92>	procul a mea tuus sit furor omnis, era, domo:
<catull. 63.93>	alios age incitatos, alios age rabidos.

<catull. 64.1>	Peliaco quondam prognatae vertice pinus
<catull. 64.2>	dicuntur liquidas Neptuni nasse per undas
<catull. 64.3>	Phasidos ad fluctus et fines Aeeteos,
<catull. 64.4>	cum lecti iuvenes, Argivae robora pubis,
<catull. 64.5>	auratam optantes Colchis avertere pellem
<catull. 64.6>	ausi sunt vada salsa cita decurrere puppi,
<catull. 64.7>	caerula verrentes abiegnis aequora palmis.
<catull. 64.8>	diva quibus retinens in summis urbibus arces
<catull. 64.9>	ipsa levi fecit volitantem flamine currum,
<catull. 64.10>	pinea coniungens inflexae texta carinae.
<catull. 64.11>	illa rudem cursu prima imbuit Amphitriten.
<catull. 64.12>	quae simul ac rostro ventosum proscidit aequor
<catull. 64.13>	tortaque remigio spumis incanduit unda,
<catull. 64.14>	emersere freti candenti e gurgite vultus
<catull. 64.15>	aequoreae monstrum Nereides admirantes.
<catull. 64.16>	illa, siqua alia, viderunt luce marinas
<catull. 64.17>	mortales oculis nudato corpore nymphas
<catull. 64.18>	nutricum tenus exstantes e gurgite cano.
<catull. 64.19>	tum Thetidis Peleus incensus fertur amore,
<catull. 64.20>	tum Thetis humanos non despexit hymenaeos,
<catull. 64.21>	tum Thetidi pater ipse iugandum Pelea sensit.
<catull. 64.22>	o nimis optato saeclorum tempore nati
<catull. 64.23>	heroes, salvete, deum genus, o bona matrum
<catull. 64.24>	progenies, salvete iterum
<catull. 64.25>	vos ego saepe meo, vos carmine compellabo,
<catull. 64.26>	teque adeo eximie taedis felicibus aucte
<catull. 64.27>	Thessaliae columen Peleu, cui Iuppiter ipse,
<catull. 64.28>	ipse suos divum genitor concessit amores.
<catull. 64.29>	tene Thetis tenuit pulcherrirna Nereine?
<catull. 64.30>	tene suam Tethys concessit ducere neptem
<catull. 64.31>	Oceanusque, mari totum qui amplectitur orbem?
<catull. 64.32>	quae simul optatae finito tempore luces
<catull. 64.33>	advenere, domum conventu tota frequentat
<catull. 64.34>	Thessalia, oppletur laetanti regia coetu:
<catull. 64.35>	dona ferunt prae se, declarant gaudia vultu.
<catull. 64.36>	deseritur Cieros, linquunt Phthiotica Tempe
<catull. 64.37>	Crannonisque domos ac moenia Larisaea,
<catull. 64.38>	Pharsalum coeunt, Pharsalia tecta frequentant.
<catull. 64.39>	rura colit nemo, mollescunt colla iuvencis,
<catull. 64.40>	non humilis curvis purgatur vinea rastris,
<catull. 64.41>	non glaebam prono convellit vomere taurus,
<catull. 64.42>	non falx attenuat frondatorum arboris umbram,
<catull. 64.43>	squalida desertis robigo infertur aratris.
<catull. 64.44>	ipsius at sedes, quacumque opulenta recessit
<catull. 64.45>	regia, fulgenti splendent auro atque argento.
<catull. 64.46>	candet ebur soliis, conlucent pocula mensae,
<catull. 64.47>	tota domus gaudet regali splendida gaza.
<catull. 64.48>	pulvinar vero divae geniale locatur
<catull. 64.49>	sedibus in medus, Indo quod dente politum
<catull. 64.50>	tincta tegit roseo conchyli purpura fuco.
<catull. 64.51>	haec vestis priscis hominum variata figuris
<catull. 64.52>	heroum mira virtutes indicat arte.
<catull. 64.53>	namque fluentisono prospectans litore Diae
<catull. 64.54>	Thesea cedentem celeri cum classe tuetur
<catull. 64.55>	indomitos in corde gerens Ariadna furores,
<catull. 64.56>	necdum etiam sese quae visit visere credit,
<catull. 64.57>	ut pote fallaci quae tunc primum excita somno
<catull. 64.58>	desertam in sola miseram se cernat harena.
<catull. 64.59>	immemor at iuvenis fugiens pellit vada remis,
<catull. 64.60>	irrita ventosae linquens promissa procellae.
<catull. 64.61>	quem procul ex alga maestis Minois ocellis
<catull. 64.62>	saxea ut effigies bacchantis prospicit, eheu,
<catull. 64.63>	prospicit et magnis curarum fluctuat undis,
<catull. 64.64>	non flavo retinens subtilem vertice mitram,
<catull. 64.65>	non contecta levi velatum pectus amictu,
<catull. 64.66>	non tereti strophio lactentis vincta papillas,
<catull. 64.67>	omnia quae toto delapsa e corpore passim
<catull. 64.68>	ipsius ante pedes fluctus salis adludebant.
<catull. 64.69>	sic neque tum mitrae neque tum fluitantis amictus
<catull. 64.70>	illa vicem curans toto ex te pectore, Theseu,
<catull. 64.71>	toto animo, tota pendebat perdita mente.
<catull. 64.72>	ah misera, adsiduis quam luctibus exsternavit
<catull. 64.73>	spinosas Erycina serens in pectore curas
<catull. 64.74>	illa tempestate, ferox quo ex tempore Theseus
<catull. 64.75>	egressus curvis e litoribus Piraei
<catull. 64.76>	attigit iniusti regis Gortynia tecta.
<catull. 64.77>	nam perhibent olim crudeli peste coactam
<catull. 64.78>	Androgeoneae poenas exsolvere caedis
<catull. 64.79>	electos iuvenes simul et decus innuptarum
<catull. 64.80>	Cecropiam solitam esse dapem dare Minotauro.
<catull. 64.81>	quis angusta malis cum moenia vexarentur,
<catull. 64.82>	ipse suum Theseus pro caris corpus Athenis
<catull. 64.83>	proicere optavit potius quam talia Cretam
<catull. 64.84>	funera Cecropiae nec funera portarentur.
<catull. 64.85>	atque ita nave levi nitens ac lenibus auris
<catull. 64.86>	magnanimum ad Minoa venit sedesque superbas.
<catull. 64.87>	hunc simul ac cupido conspexit lumine virgo
<catull. 64.88>	regia, quam suavis exspirans castus odores
<catull. 64.89>	lectulus in molli complexu matris alebat,
<catull. 64.90>	quales Eurotae progignunt flumina myrtos
<catull. 64.91>	aurave distinctos educit verna colores,
<catull. 64.92>	non prius ex illo flagrantia declinavit
<catull. 64.93>	lumina quam cuncto concepit corpore flammam
<catull. 64.94>	funditus atque imis exarsit tota medullis.
<catull. 64.95>	heu misere exagitans immiti corde furores,
<catull. 64.96>	sancte puer, curis hominum qui gaudia misces,
<catull. 64.97>	quaeque regis Golgos quaeque Idalium frondosum,
<catull. 64.98>	qualibus incensam iactastis mente puellam
<catull. 64.99>	fluctibus in flavo saepe hospite suspirantem!
<catull. 64.100>	quantos illa tulit languenti corde timores,
<catull. 64.101>	quanto saepe magis fulgore expalluit auri,
<catull. 64.102>	cum saevum cupiens contra contendere monstrum
<catull. 64.103>	aut mortem appeteret Theseus aut praemia laudis.
<catull. 64.104>	non ingrata tamen frustra munuscula divis
<catull. 64.105>	promittens tacito succendit vota labello.
<catull. 64.106>	nam velut in summo quatientem bracchia Tauro
<catull. 64.107>	quercum aut conigeram sudanti cortice pinum
<catull. 64.108>	indomitus turbo contorquens flamine robur
<catull. 64.109>	eruit (illa procul radicitus exturbata
<catull. 64.110>	prona cadit,  lateque cum eius obvia frangens),
<catull. 64.111>	sic domito saevum prostravit corpore Theseus
<catull. 64.112>	nequiquam vanis iactantem cornua ventis.
<catull. 64.113>	inde pedem sospes multa cum laude reflexit
<catull. 64.114>	errabunda regens tenui vestigia filo,
<catull. 64.115>	ne labyrintheis e flexibus egredientem
<catull. 64.116>	tecti frustraretur inobservabilis error.
<catull. 64.117>	sed quid ego a primo digressus carmine plura
<catull. 64.118>	commemorem, ut linquens genitoris filia vultum,
<catull. 64.119>	ut consanguineae complexum, ut denique matris,
<catull. 64.120>	quae misera in gnata deperdita laetabatur,
<catull. 64.121>	omnibus his Thesei dulcem praeoptarit amorem,
<catull. 64.122>	aut ut vecta rati spumosa ad litora Diae
<catull. 64.123>	venerit, aut ut eam devinctam lumina somno
<catull. 64.124>	liquerit immemori discedens pectore coniunx?
<catull. 64.125>	saepe illam perhibent ardenti corde furentem
<catull. 64.126>	clarisonas imo fudisse ex pectore voces,
<catull. 64.127>	ac tum praeruptos tristem conscendere montes
<catull. 64.128>	unde aciem in pelagi vastos protenderet aestus,
<catull. 64.129>	tum tremuli salis adversas procurrere in undas
<catull. 64.130>	mollia nudatae tollentem tegmina surae,
<catull. 64.131>	atque haec extremis maestam dixisse querelis,
<catull. 64.132>	frigidulos udo singultus ore cientem:
<catull. 64.133>	"sicine me patriis avectam, perfide, ab aris,
<catull. 64.134>	perfide, deserto liquisti in litore, Theseu?
<catull. 64.135>	sicine discedens neglecto numine divum
<catull. 64.136>	immernor ah devota domum periuria portas?
<catull. 64.137>	nullane res potuit crudelis flectere mentis
<catull. 64.138>	consilium? tibi nulla fuit clementia praesto
<catull. 64.139>	immite ut nostri vellet miserescere pectus?
<catull. 64.140>	at non haec quondam blanda promissa dedisti
<catull. 64.141>	voce mihi, non haec miserae sperare iubebas,
<catull. 64.142>	sed conubia laeta, sed optatos hymenaeos:
<catull. 64.143>	quae cuncta aerii discerpunt irrita venti.
<catull. 64.144>	nunc iam nulla viro iuranti femina credat,
<catull. 64.145>	nulla viri speret sermones esse fideles:
<catull. 64.146>	quis dum aliquid cupiens animus praegestit apisci,
<catull. 64.147>	nil metuunt iurare, nihil promittere parcunt:
<catull. 64.148>	sed simul ac cupidae mentis satiata libido est,
<catull. 64.149>	dicta nihil meminere, nihil periuria curant.
<catull. 64.150>	certe ego te in medio versantem turbine leti
<catull. 64.151>	eripui et potius germanum amittere crevi
<catull. 64.152>	quam tibi fallaci supremo in tempore deessem:
<catull. 64.153>	pro quo dilaceranda feris dabor alitibusque
<catull. 64.154>	praeda neque iniecta tumulabor mortua terra.
<catull. 64.155>	quaenam te genuit sola sub rupe leaena,
<catull. 64.156>	quod mare conceptum spumantibus exspuit undis.
<catull. 64.157>	quae Syrtis, quae Scylla rapax, quae vasta Charybdis,
<catull. 64.158>	talia qui reddis pro dulci praemia vita?
<catull. 64.159>	si tibi non cordi fuerant conubia nostra,
<catull. 64.160>	saeva quod horrebas prisci praecepta parentis,
<catull. 64.161>	at tamen in vestras potuisti ducere sedes
<catull. 64.162>	quae tibi iucundo famularer serva labore
<catull. 64.163>	candida permulcens liquidis vestigia lymphis
<catull. 64.164>	purpureave tuum constemens veste cubile.
<catull. 64.165>	sed quid ego ignaris nequiquam conqueror auris
<catull. 64.166>	exsternata malo, quae nullis sensibus auctae
<catull. 64.167>	nec missas audire queunt nec reddere voces?
<catull. 64.168>	ille autem prope iam mediis versatur in undis,
<catull. 64.169>	nec quisquam adparet vacua mortalis in alga.
<catull. 64.170>	sic nimis insultans extremo tempore saeva
<catull. 64.171>	fors etiam nostris invidit questibus auris.
<catull. 64.172>	Iuppiter omnipotens, utinam ne tempore primo
<catull. 64.173>	Gnosia Cecropiae tetigissent litora puppes,
<catull. 64.174>	indomito nec dira ferens stipendia tauro
<catull. 64.175>	perfidus in Creta religasset navita funem,
<catull. 64.176>	nec malus hic celans dulci crudelia forma
<catull. 64.177>	consilia in nostris requiesset sedibus hospes!
<catull. 64.178>	nam quo me referam? quali spe perdita nitor?
<catull. 64.179>	Idaeosne petam montes? ah, gurgite lato
<catull. 64.180>	discernens ponti truculentum ubi dividit aequor?
<catull. 64.181>	an patris auxilium sperem, quemne ipsa reliqui
<catull. 64.182>	respersum iuvenem fraterna caede secuta?
<catull. 64.183>	coniugis an fido consoler memet amore,
<catull. 64.184>	quine fugit lentos incurvans gurgite remos?
<catull. 64.185>	praeterea nullo litus, sola insula, tecto,
<catull. 64.186>	nec patet egressus pelagi cingentibus undis:
<catull. 64.187>	nulla fugae ratio, nulla spes: omnia muta,
<catull. 64.188>	omnia sunt deserta, ostentant omnia letum.
<catull. 64.189>	non tamen ante mihi languescent lumina morte,
<catull. 64.190>	nec prius a fesso secedent corpore sensus
<catull. 64.191>	quam iustam a divis exposcam prodita multam
<catull. 64.192>	caelestumque fidem postrema comprecer hora.
<catull. 64.193>	quare, facta virum multantes vindice poena
<catull. 64.194>	Eumenides, quibus anguino redimita capillo
<catull. 64.195>	frons exspirantis praeportat pectoris iras,
<catull. 64.196>	huc huc adventate, meas audite querelas,
<catull. 64.197>	quas ego, vae miserae, extremis proferre medullis
<catull. 64.198>	cogor inops, ardens, amenti caeca furore.
<catull. 64.199>	quae quoniam verae nascuntur pectore ab imo,
<catull. 64.200>	vos nolite pati nostrum vanescere luctum,
<catull. 64.201>	sed quali solam Theseus me mente reliquit,
<catull. 64.202>	tali mente, deae, funestet seque suosque."
<catull. 64.203>	has postquam maesto profudit pectore voces
<catull. 64.204>	supplicium saevis exposcens anxia factis,
<catull. 64.205>	adnuit invicto caelestum numine rector,
<catull. 64.206>	quo nutu tellus atque horrida contremuerunt
<catull. 64.207>	aequora concussitque micantia sidera mundus.
<catull. 64.208>	ipse autem caeca mentem caligine Theseus
<catull. 64.209>	consitus oblito dimisit pectore cuncta
<catull. 64.210>	quae mandata prius constanti mente tenebat,
<catull. 64.211>	dulcia nec maesto sustollens signa parenti
<catull. 64.212>	sospitem Erechtheum se ostendit visere portum
<catull. 64.213>	namque ferunt olim, classi cum moenia divae
<catull. 64.214>	linquentem gnatum ventis concrederet Aegeus,
<catull. 64.215>	talia complexum iuveni mandata dedisse:
<catull. 64.216>	"gnate mihi longe iucundior unice vita,
<catull. 64.217>	gnate, ego quem in dubios cogor dimittere casus
<catull. 64.218>	reddite in extrema nuper mihi fine senectae,
<catull. 64.219>	quandoquidem fortuna mea ac tua fervida virtus
<catull. 64.220>	eripit invito mihi te, cui languida nondum
<catull. 64.221>	lumina sunt gnati cara saturata figura,
<catull. 64.222>	non ego te gaudens laetanti pectore mittam,
<catull. 64.223>	nec te ferre sinam fortunae signa secundae,
<catull. 64.224>	sed primum multas expromam mente querelas
<catull. 64.225>	canitiem terra atque infuso pulvere foedans,
<catull. 64.226>	inde infecta vago suspendam lintea malo,
<catull. 64.227>	nostros ut luctus nostraeque incendia mentis
<catull. 64.228>	carbasus obscurata decet ferrugine Hibera.
<catull. 64.229>	quod tibi si sancti concesserit incola Itoni,
<catull. 64.230>	quae nostrum genus ac sedes defendere Erechthei
<catull. 64.231>	adnuit, ut tauri respergas sanguine dextram,
<catull. 64.232>	tum vero facito ut memori tibi condita corde
<catull. 64.233>	haec vigeant mandata, nec ulla oblitteret aetas,
<catull. 64.234>	ut simul ac nostros invisent lumina collis,
<catull. 64.235>	funestam antennae deponant undique vestem
<catull. 64.236>	candidaque intorti sustollant vela rudentes,
<catull. 64.237>	quam primum cernens ut laeta gaudia mente
<catull. 64.238>	agnoscam, cum te reducem aetas prospera sistet."
<catull. 64.239>	haec mandata prius constanti mente tenentem
<catull. 64.240>	Thesea ceu pulsae ventorum flamine nubes
<catull. 64.241>	aerium nivei montis liquere cacumen.
<catull. 64.242>	at pater, ut summa prospectum ex arce petebat
<catull. 64.243>	anxia in adsiduos absumens lumina fletus,
<catull. 64.244>	cum primum inflati conspexit lintea veli,
<catull. 64.245>	praecipitem sese scopulorum e vertice iecit
<catull. 64.246>	amissum credens immiti Thesea fato.
<catull. 64.247>	sic funesta domus ingressus tecta paterna
<catull. 64.248>	morte ferox Theseus, qualem Minoidi luctu
<catull. 64.249>	obtulerat mente immemori, talem ipse recepit.
<catull. 64.250>	quae tum prospectans cedentem maesta carinam
<catull. 64.251>	multiplices animo volvebat saucia curas.
<catull. 64.252>	at parte ex alia florens volitabat Iacchus
<catull. 64.253>	cum thiaso satyrorum et Nysigenis silenis
<catull. 64.254>	te quaerens, Ariadna, tuoque incensus arnore.
<catull. 64.255>	quae tum alacres passim lymphata mente furebant
<catull. 64.256>	euhoe bacchantes, euhoe capita inflectentes.
<catull. 64.257>	harum pars tecta quatiebant cuspide thyrsos,
<catull. 64.258>	pars e divulso iactabant membra iuvenco,
<catull. 64.259>	pars sese tortis serpentibus incingebant,
<catull. 64.260>	pars obscura cavis celebrabant orgia cistis,
<catull. 64.261>	orgia quae frustra cupiunt audire profani,
<catull. 64.262>	plangebant aliae proceris tympana palmis
<catull. 64.263>	aut tereti tenuis tinnitus aere ciebant,
<catull. 64.264>	multis raucisonos efflabant cornua bombos
<catull. 64.265>	barbaraque horribili stridebat tibia cantu.
<catull. 64.266>	talibus amplifice vestis decorata figuris
<catull. 64.267>	pulvinar complexa suo velabat amictu.
<catull. 64.268>	quae postquam cupide spectando Thessala pubes
<catull. 64.269>	expleta est, sanctis coepit decedere divis.
<catull. 64.270>	hic, qualis flatu placidum mare matutino
<catull. 64.271>	horrificans Zephyrus proclivas incitat undas
<catull. 64.272>	aurora exoriente vagi sub limina solis,
<catull. 64.273>	quae tarde primum clementi flamine pulsae
<catull. 64.274>	procedunt, leviterque sonant plangore cachinni,
<catull. 64.275>	post vento crescente magis magis increbescunt
<catull. 64.276>	purpureaque procul nantes ab luce refulgent,
<catull. 64.277>	sic tum vestibuli linquentes regia tecta
<catull. 64.278>	ad se quisque vago passim pede discedebant.
<catull. 64.279>	quorum post abitum princeps e vertice Peli
<catull. 64.280>	advenit Chiron portans silvestria dona:
<catull. 64.281>	nam quoscumque ferunt campi, quos Thessala magnis
<catull. 64.282>	montibus ora creat, quos propter fluminis undas
<catull. 64.283>	aura parit flores tepidi fecunda Favoni,
<catull. 64.284>	hos indistinctis plexos tulit ipse corollis,
<catull. 64.285>	quo permulsa domus iucundo risit odore.
<catull. 64.286>	confestim Penios adest, viridantia Tempe,
<catull. 64.287>	Tempe quae silvae cingunt super impendentes,
<catull. 64.288>	naiasin linquens Doris celebranda choreis,
<catull. 64.289>	non vacuus: namque ille tulit radicitus altas
<catull. 64.290>	fagos ac recto proceras stipite laurus,
<catull. 64.291>	non sine nutanti platano lentaque sorore
<catull. 64.292>	flammati Phaethontis et aeria cupressu.
<catull. 64.293>	haec circum sedes late contexta locavit,
<catull. 64.294>	vestibulum ut molli velatum fronde vireret.
<catull. 64.295>	post hunc consequitur sollerti corde Prometheus
<catull. 64.296>	extenuata gerens veteris vestigia poenae
<catull. 64.297>	quam quondam silici restrictus membra catena
<catull. 64.298>	persolvit pendens e verticibus praeruptis.
<catull. 64.299>	inde pater divum sancta cum coniuge natisque
<catull. 64.300>	advenit, caelo te solum, Phoebe, relinquens
<catull. 64.301>	unigenamque simul cultricem montibus Idri:
<catull. 64.302>	Pelea nam tecum pariter soror adspernata est
<catull. 64.303>	nec Thetidis taedas voluit celebrare iugalis.
<catull. 64.304>	qui postquam niveis flexerunt sedibus artus,
<catull. 64.305>	large multiplici constructae sunt dape mensae,
<catull. 64.306>	cum interea infirmo quatientes corpora motu
<catull. 64.307>	veridicos Parcae coeperunt edere cantus.
<catull. 64.308>	his corpus tremulum complectens undique vestis
<catull. 64.309>	candida purpurea talos incinxerat ora,
<catull. 64.310>	at roseae niveo residebant vertice vittae,
<catull. 64.311>	aeternumque manus carpebant rite laborem.
<catull. 64.312>	laeva colum molli lana retinebat amictum,
<catull. 64.313>	dextera tum leviter deducens fila supinis
<catull. 64.314>	formabat digitis, tum prono in pollice torquens
<catull. 64.315>	libratum tereti versabat turbine fusum,
<catull. 64.316>	atque ita decerpens aequabat semper opus dens,
<catull. 64.317>	laneaque aridulis haerebant morsa labellis
<catull. 64.318>	quae prius in levi fuerant exstantia filo.
<catull. 64.319>	ante pedes autem candentis mollia lanae
<catull. 64.320>	vellera virgati custodibant calathisci.
<catull. 64.321>	haec tum clarisona vellentes vellera voce
<catull. 64.322>	talia divino fuderunt carmine fata,
<catull. 64.323>	carmine perfidiae quod post nulla arguet aetas:
<catull. 64.324>	"o decus eximium magnis virtutibus augens,
<catull. 64.325>	Emathiae tutamen opis, clarissime nato,
<catull. 64.326>	accipe quod laeta tibi pandunt luce sorores,
<catull. 64.327>	veridicum oraclum. sed vos, quae fata secuntur,
<catull. 64.328>	currite ducentes subtegmina, currite, fusi.
<catull. 64.329>	adveniet tibi iam portans optata maritis
<catull. 64.330>	Hesperus, adveniet fausto cum sidere coniunx,
<catull. 64.331>	quae tibi flexanimo mentem perfundat amore
<catull. 64.332>	languidulosque paret tecum coniungere somnos
<catull. 64.333>	levia substernens robusto bracchia collo.
<catull. 64.334>	currite ducentes subtegmina, currite, fusi.
<catull. 64.335>	nulla domus tales unquam contexit amores,
<catull. 64.336>	nullus amor tali coniunxit foedere amantes
<catull. 64.337>	qualis adest Thetidi, qualis concordia Peleo.
<catull. 64.338>	currite ducentes subtegmina, currite, fusi.
<catull. 64.339>	nascetur vobis expers terroris Achilles,
<catull. 64.340>	hostibus haud tergo, sed forti pectore notus,
<catull. 64.341>	qui persaepe vago victor certamine cursus
<catull. 64.342>	flammea praevertet celeris vestigia cervae.
<catull. 64.343>	currite ducentes subtegmina, currite, fusi.
<catull. 64.344>	non illi quisquam bello se conferet heros,
<catull. 64.345>	cum Phrygii Teucro manabunt sanguine campi
<catull. 64.346>	Troicaque obsidens longinquo moenia bello
<catull. 64.347>	periuri Pelopis vastabit tertius heres.
<catull. 64.348>	currite ducentes subtegmina, currite, fusi.
<catull. 64.349>	illius egregias virtutes claraque facta
<catull. 64.350>	saepe fatebuntur gnatorum in funere matres,
<catull. 64.351>	cum incultum cano solvent a vertice crinem
<catull. 64.352>	putridaque infirmis variabunt pectora palmis.
<catull. 64.353>	currite ducentes subtegmina, currite, fusi.
<catull. 64.354>	namque velut densas praecerpens messor aristas
<catull. 64.355>	sole sub ardenti flaventia demetit arva,
<catull. 64.356>	Troiugenum infesto prosternet corpora ferro.
<catull. 64.357>	currite ducentes subtegmina, currite, fusi.
<catull. 64.358>	testis erit magnis virtutibus unda Scamandri,
<catull. 64.359>	quae passim rapido diffunditur Hellesponto,
<catull. 64.360>	cuius iter caesis angustans corporum acervis
<catull. 64.361>	alta tepefaciet permixta fiumina caede.
<catull. 64.362>	currite ducentes subtegmina, currite, fusi.
<catull. 64.363>	denique testis erit morti quoque reddita praeda
<catull. 64.364>	cum teres excelso coacervatum aggere bustum
<catull. 64.365>	excipiet niveos percussae virginis artus.
<catull. 64.366>	Currite ducentes subtegmina, currite, fusi.
<catull. 64.367>	nam simul ac fessis dederit fors copiam Achivis
<catull. 64.368>	urbis Dardaniae Neptunia solvere vincla,
<catull. 64.369>	alta Polyxenia madefient caede sepulcra,
<catull. 64.370>	quae, velut ancipiti succumbens victima ferro,
<catull. 64.371>	proiciet truncum submisso poplite corpus.
<catull. 64.372>	currite ducentes subtegmina, currite, fusi.
<catull. 64.373>	quare agite optatos animi coniungite amores.
<catull. 64.374>	accipiat coniunx felici foedere divam,
<catull. 64.375>	dedatur cupido iam dudum nupta marito.
<catull. 64.376>	currite ducentes subtegmina, currite, fusi.
<catull. 64.377>	non illam nutrix orienti luce revisens
<catull. 64.378>	hesterno collum poterit circumdare filo
<catull. 64.379>	(currite ducentes subtegmina, currite, fusi),
<catull. 64.380>	anxia nec mater discordis maesta puellae
<catull. 64.381>	secubitu caros mittet sperare nepotes.
<catull. 64.382>	currite ducentes subtegmina, currite, fusi."
<catull. 64.383>	talia praefantes quondam felicia Pelei
<catull. 64.384>	carmina divino cecinerunt pectore Parcae.
<catull. 64.385>	praesentes namque ante domos invisere castas
<catull. 64.386>	heroum et sese mortali ostendere coetu
<catull. 64.387>	caelicolae nondum spreta pietate solebant.
<catull. 64.388>	saepe pater divum templo in fulgente, revisens
<catull. 64.389>	annua cum festis venissent sacra diebus,
<catull. 64.390>	conspexit terra centum procumbere tauros.
<catull. 64.391>	saepe vagus Liber Parnasi vertice summo
<catull. 64.392>	Thyiadas effusis euantis crinibus egit,
<catull. 64.393>	cum Delphi tota certatim ex urbe ruentes
<catull. 64.394>	acciperent laeti divum fumantibus aris.
<catull. 64.395>	saepe in letifero belli certamine Mavors
<catull. 64.396>	aut rapidi Tritonis era aut Rhamnusia virgo
<catull. 64.397>	armatas hominum est praesens hortata catervas.
<catull. 64.398>	sed postquam tellus scelere est imbuta nefando,
<catull. 64.399>	iustitiamque omnes cupida de mente fugarunt,
<catull. 64.400>	perfudere manus fraterno sanguine fratres,
<catull. 64.401>	destitit exstinctos natus lugere parentes,
<catull. 64.402>	optavit genitor primaevi funera nati
<catull. 64.403>	Liber ut innuptae poteretur flore novercae,
<catull. 64.404>	ignaro mater substernens se impia nato
<catull. 64.405>	impia non verita est divos scelerare parentes,
<catull. 64.406>	omnia fanda nefanda malo permixta furore
<catull. 64.407>	iustificam nobis mentem avertere deorum.
<catull. 64.408>	quare nec talis dignantur visere coetus
<catull. 64.409>	nec se contingi patiuntur lumine claro.

<catull. 65.1>	Etsi me adsiduo defectum cura dolore
<catull. 65.2>	sevocat a doctis, Ortale, virginibus,
<catull. 65.3>	nec potis est dulcis Musarum expromere fetus
<catull. 65.4>	mens animi: tantis fluctuat ipsa malis,---
<catull. 65.5>	namque mei nuper Lethaeo gurgite fratris
<catull. 65.6>	pallidulum manans adluit unda pedem,
<catull. 65.7>	Troia Rhoeteo quem subter litore tellus
<catull. 65.8>	Ereptum nostris obterit ex oculis.
<catull. 65.9>	
<catull. 65.10>	nunquam ego te vita frater amabilior
<catull. 65.11>	adspiciam posthac: at certe semper amabo,
<catull. 65.12>	semper maesta tua carmina morte canam,
<catull. 65.13>	qualia sub densis ramorum concinit umbris
<catull. 65.14>	Daulias absumpti fata gemens Ityli,---
<catull. 65.15>	sed tamen in tantis maeroribus, Ortale, mitto
<catull. 65.16>	haec expressa tibi carmina Battiadae,
<catull. 65.17>	ne tua dicta vagis nequiquam credita ventis
<catull. 65.18>	effluxisse meo forte putes animo,
<catull. 65.19>	ut missum sponsi furtivo munere malum
<catull. 65.20>	procurrit casto virginis e gremio,
<catull. 65.21>	quod miserae oblitae molli sub veste locatum,
<catull. 65.22>	dum adventu matris prosilit, excutitur;
<catull. 65.23>	atque illud prono praeceps agitur decursu,
<catull. 65.24>	huic manat tristi conscius ore rubor.

<catull. 66.1>	Omnia qui magni dispexit lumina mundi,
<catull. 66.2>	qui stellarum ortus comperit atque obitus,
<catull. 66.3>	flammeus ut rapidi solis nitor obscuretur,
<catull. 66.4>	ut cedant certis sidera temporibus,
<catull. 66.5>	ut Triviam furtim sub Latmia saxa relegans
<catull. 66.6>	dulcis amor gyro devocet aerio,
<catull. 66.7>	idem me ille Conon caelesti in lumine vidit
<catull. 66.8>	e Bereniceo vertice caesariem
<catull. 66.9>	fulgentem clare, quam cunctis illa deorum
<catull. 66.10>	levia protendens bracchia pollicita est,
<catull. 66.11>	qua rex tempestate novo auctus hymenaeo
<catull. 66.12>	vastatum finis iuerat Assyrios,
<catull. 66.13>	dulcia nocturnae portans vestigia rixae
<catull. 66.14>	quam de virgineis gesserat exuviis.
<catull. 66.15>	estne novis nuptis odio Venus, atque parentum
<catull. 66.16>	frustrantur falsis gaudia lacrimulis
<catull. 66.17>	ubertim thalami quas intra limina fundunt?
<catull. 66.18>	non, ita me divi vera gemunt, iuerint.
<catull. 66.19>	id mea me multis docuit regina querelis
<catull. 66.20>	invisente novo proelia torva viro.
<catull. 66.21>	at tu non orbum luxti deserta cubile,
<catull. 66.22>	sed fratris cari flebile discidium?
<catull. 66.23>	quam penitus maestas exedit cura medullas!
<catull. 66.24>	ut tibi tunc toto pectore sollicitae
<catull. 66.25>	sensibus ereptis mens excidit! at te ego certe
<catull. 66.26>	cognoram a parva virgine magnanimam.
<catull. 66.27>	anne bonum oblita es facinus, quo regium adepta es
<catull. 66.28>	coniugium, quod non fortior ausit alis?
<catull. 66.29>	sed tum maesta virum mittens quae verba locuta es!
<catull. 66.30>	Iuppiter, ut tristi lumina saepe manu !
<catull. 66.31>	quis te mutavit tantus deus? an quod amantes
<catull. 66.32>	non longe a caro corpore abesse volunt?
<catull. 66.33>	atque ibi me cunctis pro dulci coniuge divis
<catull. 66.34>	non sine taurino sanguine pollicita es,
<catull. 66.35>	si reditum tetulisset. is haud in tempore longo
<catull. 66.36>	captam Asiam Aegypti finibus addiderat.
<catull. 66.37>	quis ego pro factis caelesti reddita coetu
<catull. 66.38>	pristina vota novo munere dissolvo.
<catull. 66.39>	invita, o regina, tuo de vertice cessi,
<catull. 66.40>	invita: adiuro teque tuumque caput:
<catull. 66.41>	digna ferat quod si quis inaniter adiurarit:
<catull. 66.42>	sed qui se ferro postulet esse parem?
<catull. 66.43>	ille quoque eversus mons est quem maximum in oris
<catull. 66.44>	progenies Thiae clara supervehitur,
<catull. 66.45>	cum Medi peperere novum mare, cumque inventus
<catull. 66.46>	per medium classi barbara navit Athon.
<catull. 66.47>	quid facient crines, cum ferro talia cedant?
<catull. 66.48>	Iuppiter, ut Chalybon omne genus pereat,
<catull. 66.49>	et qui principio sub terra quaerere venas
<catull. 66.50>	institit ac ferri fingere duritiem!
<catull. 66.51>	abiunctae paulo ante comae mea fata sorores
<catull. 66.52>	lugebant, cum se Memnonis Aethiopis
<catull. 66.53>	unigena impellens nutantibus aera pennis
<catull. 66.54>	obtulit Arsinoes  elocridicos ales equus,
<catull. 66.55>	isque per aetherias me tollens avolat umbras
<catull. 66.56>	et Veneris casto conlocat in gremio.
<catull. 66.57>	ipsa suum Zephyritis eo famulum legarat,
<catull. 66.58>	Graia Canopiis incola litoribus,
<catull. 66.59>	hi dii ven ibi vario ne solum in lumine caeli
<catull. 66.60>	ex Ariadneis aurea temporibus
<catull. 66.61>	fixa corona foret, sed nos quoque fulgeremus
<catull. 66.62>	devotae flavi verticis exuviae,
<catull. 66.63>	uvidulam a fletu cedentem ad temple deum me
<catull. 66.64>	sidus in antiquis diva novum posuit:
<catull. 66.65>	Virginis et saevi contingens namque Leonis
<catull. 66.66>	lumina, Callisto iuncta Lycaoniae,
<catull. 66.67>	vertor in occasum, tardum dux ante Booten,
<catull. 66.68>	qui vix sero alto mergitur Oceano.
<catull. 66.69>	sed quamquam me nocte premunt vestigia divum,
<catull. 66.70>	lux autem canae Tethyi restituit,
<catull. 66.71>	(pace tua fari hic liceat, Rhamnusia virgo:
<catull. 66.72>	namque ego non ullo vera timore tegam,
<catull. 66.73>	nec si me infestis discerpent sidera dictis,
<catull. 66.74>	condita quin veri pectoris evoluam)
<catull. 66.75>	non his tam laetor rebus quam me afore semper
<catull. 66.76>	afore me a dominae vertice discrucior,
<catull. 66.77>	quicum ego, dum virgo quondam fuit, omnibus expers
<catull. 66.78>	unguentis, una milia multa bibi.
<catull. 66.79>	nunc vos optato quom iunxit lumine taeda,
<catull. 66.80>	non prius unanimis corpora coniugibus
<catull. 66.81>	tradite nudantes reiecta veste papillas,
<catull. 66.82>	quam iucunda mihi munera libet onyx,
<catull. 66.83>	vester onyx, casto colitis quae iura cubili.
<catull. 66.84>	sed quae se impuro dedit adulterio,
<catull. 66.85>	illius ah mala dona levis bibat irrita pulvis:
<catull. 66.86>	namque ego ab indignis praemia nulla peto.
<catull. 66.87>	sed magis, o nuptae, semper concordia vestras,
<catull. 66.88>	semper amor sedes incolat adsiduus.
<catull. 66.89>	tu vero, regina, tuens cum sidera divam
<catull. 66.90>	placabis festis luminibus Venerem,
<catull. 66.91>	unguinis expertem non siris esse tuam me,
<catull. 66.92>	sed potius largis adfice muneribus.
<catull. 66.93>	sidera cur retinent? utinam coma regia fiam
<catull. 66.94>	proximus Hydrochoi fulgeret Oarion.

<catull. 67.1>	O dulci iucunda viro, iucunda parenti,
<catull. 67.2>	salve, teque bona Iuppiter auctet ope,
<catull. 67.3>	Ianua, quam Balbo dicunt servisse benigne
<catull. 67.4>	olim, cum sedes ipse senex tenuit,
<catull. 67.5>	quamque ferunt rursus voto servisse maligne,
<catull. 67.6>	postquam es porrecto facta marita sene,
<catull. 67.7>	dic agedum nobis quare mutata feraris
<catull. 67.8>	in dominum veterem deseruisse fidem.
<catull. 67.9>	"non (ita Caecilio placeam, cui tradita nunc sum)
<catull. 67.10>	culpa mea est, quamquam dicitur esse mea,
<catull. 67.11>	nec peccatum a me quisquam pote dicere quicquam:
<catull. 67.12>	verum istius populi ianua qui te facit!
<catull. 67.13>	qui, quacumque aliquid reperitur non bene factum,
<catull. 67.14>	ad me omnes clamant, "Ianua, culpa tua est.""
<catull. 67.15>	non istuc satis est uno te dicere verbo,
<catull. 67.16>	sed facere ut quivis sentiat et videat.
<catull. 67.17>	"qui possum? nemo quaerit nec scire laborat."
<catull. 67.18>	nos volumus; nobis dicere ne dubita.
<catull. 67.19>	"primum igitur, virgo quod fertur tradita nobis,
<catull. 67.20>	falsum est. non illam vir prior attigerit,
<catull. 67.21>	languidior tenera cui pendens sicula beta
<catull. 67.22>	nunquam se mediam sustulit ad tunicam:
<catull. 67.23>	sed pater illius gnati violasse cubile
<catull. 67.24>	dicitur et miseram conscelerasse domum,
<catull. 67.25>	sive quod impia mens caeco flagrabat amore,
<catull. 67.26>	seu quod iners sterili semine natus erat
<catull. 67.27>	et quaerendus is unde foret nervosius illud
<catull. 67.28>	quod posset zonam solvere virgineam."
<catull. 67.29>	egregium narras mira pietate parentem,
<catull. 67.30>	qui ipse sui gnati minxerit in gremium.
<catull. 67.31>	"atqui non solum hoc se dicit cognitum habere
<catull. 67.32>	Brixia  chinea suppositum specula,
<catull. 67.33>	flavus quam molli praecurrit flumine Mella,
<catull. 67.34>	Brixia, Veronae mater amata meae,
<catull. 67.35>	sed de Postumio et Corneli narrat amore,
<catull. 67.36>	cum quibus illa malum fecit adulterium.
<catull. 67.37>	dixerit hic aliquis, "quid? tu istaec, Ianua, nosti,
<catull. 67.38>	cui nunquam domini limine abesse licet,
<catull. 67.39>	nec populum auscultare, sed hic suffixa tigillo
<catull. 67.40>	tantum operire soles aut aperire domum?"
<catull. 67.41>	saepe illam audivi furtiva voce loquentem
<catull. 67.42>	solam cum ancillis haec sua flagitia,
<catull. 67.43>	nomine dicentem quos diximus, ut pote quae mi
<catull. 67.44>	speraret nec linguam esse nec auriculam.
<catull. 67.45>	praeterea addebat quendam, quem dicere nolo
<catull. 67.46>	nomine ne tollat rubra supercilia.
<catull. 67.47>	longus homo est, magnas cui lites intulit olim
<catull. 67.48>	falsum mendaci ventre puerperium."

<catull. 68.1>	Quod mihi fortuna casuque oppressus acerbo
<catull. 68.2>	conscriptum hoc lacrimis mittis epistolium,
<catull. 68.3>	naufragum ut eiectum spumantibus aequoris undis
<catull. 68.4>	sublevem et a mortis limine restituam,
<catull. 68.5>	quem neque sancta Venus molli requiescere somno
<catull. 68.6>	desertum in lecto caelibe perpetitur,
<catull. 68.7>	nec veterum dulci scriptorum carmine musae
<catull. 68.8>	oblectant, cum mens anxia pervigilat,
<catull. 68.9>	id gratum est mihi, me quoniam tibi dicis amicum
<catull. 68.10>	muneraque et Musarum hinc petis et Veneris.
<catull. 68.11>	sed tibi ne mea sint ignota incommoda, Manli,
<catull. 68.12>	neu me odisse putes hospitis officium,
<catull. 68.13>	accipe quis merser fortunae fluctibus ipse,
<catull. 68.14>	ne amplius a misero dona beata petas.
<catull. 68.15>	tempore quo primum vestis mihi tradita pura est,
<catull. 68.16>	iucundum cum aetas florida ver ageret,
<catull. 68.17>	multa satis lusi; non est dea nescia nostri
<catull. 68.18>	quae dulcem curis miscet amaritiem:
<catull. 68.19>	sed totum hoc studium luctu fraterna mihi mors
<catull. 68.20>	abstulit. o misero frater adempte mihi,
<catull. 68.21>	tu mea tu moriens fregisti commoda, frater,
<catull. 68.22>	tecum una tota est nostra sepulta domus,
<catull. 68.23>	omnia tecum una perierunt gaudia nostra,
<catull. 68.24>	quae tuus in vita dulcis alebat amor.
<catull. 68.25>	cuius ego interitu tota de mente fugavi
<catull. 68.26>	haec studia atque omnes delicias animi.
<catull. 68.27>	quare, quod scribis Veronae turpe Catullo
<catull. 68.28>	esse quod hic quisquis de meliore nota
<catull. 68.29>	frigida deserto tepefactet membra cubili,
<catull. 68.30>	id, Manli, non est turpe, magis miserum est.
<catull. 68.31>	ignosces igitur, si, quae mihi luctus ademit,
<catull. 68.32>	haec tibi non tribuo munera, cum nequeo.
<catull. 68.33>	nam quod scriptorum non magna est copia apud me,
<catull. 68.34>	hoc fit quod Romae vivimus: illa domus,
<catull. 68.35>	illa mihi sedes, illic mea carpitur aetas;
<catull. 68.36>	huc una ex multis capsula me sequitur.
<catull. 68.37>	quod cum ita sit, nolim statuas nos mente maligna
<catull. 68.38>	id facere aut animo non satis ingenuo
<catull. 68.39>	quod tibi non utriusque petenti copia parta est:
<catull. 68.40>	ultro ego deferrem, copia si qua foret.
<catull. 68.41>	non possum reticere, deae, qua me Allius in re
<catull. 68.42>	iuverit aut quantis iuverit officiis,
<catull. 68.43>	ne fugiens saeclis obliviscentibus aetas
<catull. 68.44>	illius hoc caeca nocte tegat studium:
<catull. 68.45>	sed dicam vobis, vos porro dicite multis
<catull. 68.46>	milibus et facite haec charta loquatur anus
<catull. 68.47>	
<catull. 68.48>	notescatque magis mortuus atque magis,
<catull. 68.49>	nec tenuem texens sublimis aranea telam
<catull. 68.50>	in deserto Alli nomine opus faciat.
<catull. 68.51>	nam mihi quam dederit duplex Amathusia curam
<catull. 68.52>	scitis, et in quo me corruerit genere,
<catull. 68.53>	cum tantum arderem quantum Trinacria rupes
<catull. 68.54>	lymphaque in Oetaeis Malia Thermopylis,
<catull. 68.55>	maesta neque adsiduo tabescere lumina fletu
<catull. 68.56>	cessarent tristique imbre madere genae,
<catull. 68.57>	qualis in aerii perlucens vertice montis
<catull. 68.58>	rivus muscoso prosilit e lapide,
<catull. 68.59>	qui, cum de prone praeceps est valle volutus,
<catull. 68.60>	per medium densi transit iter populi,
<catull. 68.61>	dulce viatori lasso in sudore levamen
<catull. 68.62>	cum gravis exustos aestus hiulcat agros.
<catull. 68.63>	hic, velut in nigro iactatis turbine nautis
<catull. 68.64>	lenius adspirans aura secunda venit
<catull. 68.65>	iam prece Pollucis, iam Castoris implorata,
<catull. 68.66>	tale fuit nobis Allius auxilium.
<catull. 68.67>	is clausum lato patefecit limite campum,
<catull. 68.68>	isque domum nobis isque dedit dominae,
<catull. 68.69>	ad quam communes exerceremus amores.
<catull. 68.70>	quo mea se molli candida diva pede
<catull. 68.71>	intulit et trito fulgentem in limine plantam
<catull. 68.72>	innixa arguta constituit solea,
<catull. 68.73>	coniugis ut quondam flagrans advenit amore
<catull. 68.74>	Protesilaeam Laodamia domum
<catull. 68.75>	inceptam frustra, nondum cum sanguine sacro
<catull. 68.76>	hostia caelestis pacificasset eros.
<catull. 68.77>	nil mihi tam valde placeat, Rhamnusia virgo,
<catull. 68.78>	quod temere invitis suscipiatur eris.
<catull. 68.79>	quam ieiuna pium desideret ara cruorem
<catull. 67.80>	docta est amisso Laodamia viro,
<catull. 68.81>	coniugis ante coacta novi dimittere collum
<catull. 68.82>	quam veniens una atque altera rursus hiems
<catull. 68.83>	noctibus in longis avidum saturasset amorem,
<catull. 68.84>	posset ut abrupto vivere coniugio:
<catull. 68.85>	quod scibant Parcae non longo tempore abesse,
<catull. 68.86>	si miles muros isset ad Iliacos:
<catull. 68.87>	nam tum Helenae raptu primores Argivorum
<catull. 68.88>	coeperat ad sese Troia ciere viros,
<catull. 68.89>	Troia (nefas) commune sepulcrum Asiae Europaeque,
<catull. 68.90>	Troia virum et virtutum omnium acerba cinis:
<catull. 68.91>	quaene etiam nostro letum miserabile fratri
<catull. 68.92>	attulit. Hei misero frater adempte mihi,
<catull. 68.93>	hei misero fratri iucundum lumen ademptum,
<catull. 68.94>	tecum una tota est nostra sepulta domus,
<catull. 68.95>	omnia tecum una perierunt gaudia nostra,
<catull. 68.96>	quae tuus in vita dulcis alebat amor.
<catull. 68.97>	quem nunc tam longe non inter nota sepulcra
<catull. 68.98>	nec prope cognatos compositum cineres,
<catull. 68.99>	sed Troia obscena, Troia infelice sepultum
<catull. 68.100>	detinet extremo terra aliena solo.
<catull. 68.101>	ad quam tum properans fertur simul undique pubes
<catull. 68.102>	Graeca penetralis deseruisse focos,
<catull. 68.103>	ne Paris abducta gavisus libera moecha
<catull. 68.104>	otia pacato degeret in thalamo.
<catull. 68.105>	quo tibi tum casu, pulcherrima Laodamia,
<catull. 68.106>	ereptum est vita dulcius atque anima
<catull. 68.107>	coniugium: tanto te absorbens vertice amoris
<catull. 68.108>	aestus in abruptum detulerat barathrum,
<catull. 68.109>	quale ferunt Grai Pheneum prope Cylleneum
<catull. 68.110>	siccare emulsa pingue palude solum,
<catull. 68.111>	quod quondam caesis montis fodisse medullis
<catull. 68.112>	audit falsiparens Amphitryoniades,
<catull. 68.113>	tempore quo certa Stymphalia monstra sagitta
<catull. 68.114>	perculit imperio deterioris eri,
<catull. 68.115>	pluribus ut caeli tereretur ianua divis,
<catull. 68.116>	Hebe nec longa virginitate foret.
<catull. 68.117>	sed tuus altus amor barathro fuit altior illo,
<catull. 68.118>	qui tunc indomitam ferre iugum docuit.
<catull. 68.119>	nam nec tam carum confecto aetate parenti
<catull. 68.120>	una caput seri nata nepotis alit,
<catull. 68.121>	qui, cum divitiis vix tandem inventus avitis
<catull. 68.122>	nomen testatas intulit in tabulas,
<catull. 68.123>	impia derisi gentilis gaudia tollens
<catull. 68.124>	suscitat a cano vulturium capiti:
<catull. 68.125>	nec tantum niveo gavisa est ulla columbo
<catull. 68.126>	compar, quae multo dicitur improbius
<catull. 68.127>	oscula mordenti semper decerpere rostro
<catull. 68.128>	quam quae praecipue multivola est mulier:
<catull. 68.129>	sed tu horum magnos vicisti sola furores,
<catull. 68.130>	ut semel es flavo conciliata viro.
<catull. 68.131>	aut nihil aut paulo cui tum concedere digna
<catull. 68.132>	lux mea se nostrum contulit in gremium,
<catull. 68.133>	quam circumcursans hinc illinc saepe Cupido
<catull. 68.134>	fulgebat crocina candidus in tunica.
<catull. 68.135>	quae tamenetsi uno non est contenta Catullo,
<catull. 68.136>	rara verecundae furta feremus erae,
<catull. 68.137>	ne nimium simus stultorum more molesti:
<catull. 68.138>	saepe etiam Iuno, maxima caelicolum,
<catull. 68.139>	coniugis in culpa flagrantem concoquit iram
<catull. 68.140>	noscens omnivoli plurima furta Iovis.
<catull. 68.141>	atqui nec divis homines componier aequum est
<catull. 68.142>	ingratum tremuli tolle parentis onus.
<catull. 68.143>	nec tamen illa mihi dextra deducta paterna
<catull. 68.144>	fragrantem Assyrio venit odore domum,
<catull. 68.145>	sed furtiva dedit mira munuscula nocte
<catull. 68.146>	ipsius ex ipso dempta viri gremio.
<catull. 68.147>	quare illud satis est, si nobis is datur unis
<catull. 68.148>	quem lapide illa diem candidiore notat.
<catull. 68.149>	hoc tibi quod potui confectum carmine munus
<catull. 68.150>	pro multis, Alli, redditur officiis,
<catull. 68.151>	ne vestrum scabra tangat robigine nomen
<catull. 68.152>	haec atque illa dies atque alia atque alia.
<catull. 68.153>	huc addent divi quam plurima, quae Themis olim
<catull. 68.154>	antiquis solita est munera ferre piis:
<catull. 68.155>	sitis felices et tu simul et tua vita
<catull. 68.156>	et domus, in qua nos lusimus et domina,
<catull. 68.157>	et qui principio nobis  terram dedit aufert,
<catull. 68.158>	a quo sunt primo omnia nata bona,
<catull. 68.159>	et longe ante omnes mihi quae me carior ipso est,
<catull. 68.160>	lux mea, qua viva vivere dulce mihi est.

<catull. 69.1>	Noli admirari quare tibi femina nulla,
<catull. 69.2>	Rufe, velit tenerum supposuisse femur,
<catull. 69.3>	non si illam rarae labefactes munere vestis
<catull. 69.4>	aut perluciduli deliciis lapidis.
<catull. 69.5>	laedit te quaedam mala fabula, qua tibi fertur
<catull. 69.6>	valle sub alarum trux habitare caper.
<catull. 69.7>	hunc metuunt omnes. neque mirum: nam mala valde est
<catull. 69.8>	bestia, nec quicum bella puella cubet.
<catull. 69.9>	quare aut crudelem nasorum interfice pestem,
<catull. 69.10>	aut admirari desine cur fugiunt.

<catull. 70.1>	Nulli se dicit mulier mea nubere malle
<catull. 70.2>	quam mihi, non si se Iuppiter ipse petat.
<catull. 70.3>	dicit: sed mulier cupido quod dicit amanti
<catull. 70.4>	in vento et rapida scribere oportet aqua.

<catull. 71.1>	Si cui iure bono sacer alarum obstitit hircus,
<catull. 71.2>	aut si quem merito tarda podagra secat,
<catull. 71.3>	Aemulus iste tuus, qui vestrum exercet amorem,
<catull. 71.4>	mirifice est a te nactus utrumque malum.
<catull. 71.5>	nam quotiens futuit totiens ulciscitur ambos:
<catull. 71.6>	illam adfligit odore, ipse perit podagra.

<catull. 72.1>	Dicebas quondam solum te nosse Catullum,
<catull. 72.2>	Lesbia, nec prae me velle tenere Iovem.
<catull. 72.3>	dilexi tum te non tantum ut vulgus amicam,
<catull. 72.4>	sed pater ut gnatos diligit et generos.
<catull. 72.5>	nunc te cognovi: quare etsi impensius uror,
<catull. 72.6>	multo mi tamen es vilior et levior.
<catull. 72.7>	qui potis est? inquis. quod amantem iniuria talis
<catull. 72.8>	cogit amare magis, sed bene velle minus.

<catull. 73.1>	Desine de quoquam quicquam bene velle mereri
<catull. 73.2>	aut aliquem fieri posse putare pium.
<catull. 73.3>	omnia sunt ingrata, nihil fecisse benigne:
<catull. 73.4>	immo etiam taedet, taedet obestque magis:
<catull. 73.5>	ut mihi, quem nemo gravius nec acerbius urget
<catull. 73.6>	Quam modo qui me unum atque unicum amicum habuit.

<catull. 74.1>	Gellius audierat patruum obiurgare solere,
<catull. 74.2>	si quis delicias diceret aut faceret.
<catull. 74.3>	hoc ne ipsi accideret, patrui perdepsuit ipsam
<catull. 74.4>	uxorem et patruum reddidit Harpocratem.
<catull. 74.5>	quod voluit fecit: nam, quamvis irrumet ipsum
<catull. 74.6>	nunc patruum, verbum non faciet patruus.

<catull. 75.1>	Huc est mens deducta tua, mea Lesbia, culpa,
<catull. 75.2>	atque ita se officio perdidit ipsa suo,
<catull. 75.3>	ut iam nec bene velle queat tibi, si optuma fias,
<catull. 75.4>	nec desistere amare, omnia si facias.

<catull. 76.1>	Si qua recordanti benefacta priora voluptas
<catull. 76.2>	est homini, cum se cogitat esse pium,
<catull. 76.3>	nec sanctam violasse fidem, nec foedere in ullo
<catull. 76.4>	divum ad fallendos numine abusum homines,
<catull. 76.5>	multa parata manent in longa aetate, Catulle,
<catull. 76.6>	ex hoc ingrato gaudia amore tibi.
<catull. 76.7>	nam quaecumque homines bene cuiquam aut dicere possunt
<catull. 76.8>	aut facere, haec a te dictaque factaque sunt:
<catull. 76.9>	omnia quae ingratae perierunt credita menti.
<catull. 76.10>	quare cur tu te iam amplius excrucies?
<catull. 76.11>	quin tu animo offirmas atque istinc teque reducis
<catull. 76.12>	et dis invitis desinis esse miser?
<catull. 76.13>	difficile est longum subito deponere amorem;
<catull. 76.14>	difficile est, verum hoc qua libet efficias.
<catull. 76.15>	una salus haec est, hoc est tibi pervincendum;
<catull. 76.16>	hoc facias, sive id non pote sive pote.
<catull. 76.17>	o di, si vestrum est misereri, aut si quibus unquam
<catull. 76.18>	extremam iam ipsa in morte tulistis opem,
<catull. 76.19>	me miserum adspicite et, si vitam puriter egi,
<catull. 76.20>	eripite hanc pestem perniciemque mihi!
<catull. 76.21>	hei mihi subrepens imos ut torpor in artus
<catull. 76.22>	expulit ex omni pectore laetitias.
<catull. 76.23>	non iam illud quaero, contra ut me diligat illa,
<catull. 76.24>	aut, quod non potis est, esse pudica velit:
<catull. 76.25>	ipse valere opto et taetrum hunc deponere morbum.
<catull. 76.26>	o di, reddite mi hoc pro pietate mea.

<catull. 77.1>	Rufe mihi frustra ac nequiquam credite amice
<catull. 77.2>	(frustra? immo magno cum pretio atque malo),
<catull. 77.3>	sicine subrepsti mi atque intestina perurens
<catull. 77.4>	hei misero eripuisti omnia nostra bona?
<catull. 77.5>	eripuisti, eheu nostrae crudele venenum
<catull. 77.6>	vitae, eheu nostrae pestis amicitiae.

<catull. 78.1>	Gallus habet fratres, quorum est lepidissima coniunx
<catull. 78.2>	alterius, lepidus filius alterius.
<catull. 78.3>	Gallus homo est bellus: nam dulces iungit amores,
<catull. 78.4>	cum puero ut bello bella puella cubet.
<catull. 78.5>	Gallus homo est stultus nec se videt esse maritum,
<catull. 78.6>	qui patruus patrui monstret adulterium.

<catull. 78.1>	
<catull. 78.3>	Sed nunc id doleo quod purae pura puellae
<catull. 78.4>	savia comminxit spurca saliva tua.
<catull. 78.5>	verum id non impune feres: nam te omnia saecla
<catull. 78.6>	noscent et qui sis fama loquetur anus.

<catull. 79.1>	Lesbius est pulcher: quid ni? quem Lesbia malit
<catull. 79.2>	quam te cum tota gente, Catulle, tua.
<catull. 79.3>	sed tamen hic pulcher vendat cum gente Catullum,
<catull. 79.4>	si tria notorum savia reppererit.

<catull. 80.1>	Quid dicam, Gelli, quare rosea ista labella
<catull. 80.2>	Hiberna fiant candidiora nive,
<catull. 80.3>	mane domo cum exis et cum te octava quiete
<catull. 80.4>	e molli longo suscitat hora die?
<catull. 80.5>	nescio quid certe est: an vere fama susurrat
<catull. 80.6>	grandia te medii tenta vorare viri?
<catull. 80.7>	sic certe est: clamant Victoris rupta miselli
<catull. 80.8>	ilia, et emulso labra notata sero.

<catull. 81.1>	Nemone in tanto potuit populo esse, Iuventi,
<catull. 81.2>	bellus homo quem tu diligere inciperes
<catull. 81.3>	praeterquam iste tuus moribunda ab sede Pisauri
<catull. 81.4>	hospes inaurata pallidior statua?
<catull. 81.5>	qui tibi nunc cordi est, quem tu praeponere nobis
<catull. 81.6>	audes et nescis quod facinus facias.

<catull. 82.1>	Quinti, si tibi vis oculos debere Catullum
<catull. 82.2>	aut aliud si quid carius est oculis,
<catull. 82.3>	eripere ei noli multo quod carius illi
<catull. 82.4>	est oculis seu quid carius est oculis.

<catull. 83.1>	Lesbia mi praesente viro mala plurima dicit:
<catull. 83.2>	haec illi fatuo maxima laetitia est.
<catull. 83.3>	mule, nihil sentis. si nostri oblita taceret,
<catull. 83.4>	sana esset: nunc quod gannit et obloquitur,
<catull. 83.5>	non solum meminit, sed, quae multo acrior est res,
<catull. 83.6>	irata est: hoc est, uritur et loquitur.

<catull. 84.1>	Chommoda dicebat, si quando commode vellet
<catull. 84.2>	dicere, et insidias Arrius hinsidias,
<catull. 84.3>	et tum mirifice sperabat se esse locutum
<catull. 84.4>	cum quantum poterat dixerat hinsidias.
<catull. 84.5>	credo, sic mater, sic liber avunculus eius,
<catull. 84.6>	sic maternus avus dixerat atque avia
<catull. 84.7>	hoc misso in Syriam requierant omnibus aures:
<catull. 84.8>	audibant eadem haec leniter et leviter,
<catull. 84.9>	nec sibi postilla metuebant talia verba,
<catull. 84.10>	cum subito adfertur nuntius horribilis
<catull. 84.11>	Ionios fluctus, postquam illuc Arrius isset,
<catull. 84.12>	iam non Ionios esse, sed Hionios.

<catull. 85.1>	Odi et amo. quare id faciam fortasse requiris
<catull. 85.2>	nescio, sed fieri sentio et excrucior.

<catull. 86.1>	Quintia formosa est multis, mihi candida, longa,
<catull. 86.2>	recta est. haec ego sic singula confiteor,
<catull. 86.3>	totum illud "formosa" nego: nam nulla venustas,
<catull. 86.4>	nulla in tam magno est corpore mica salis.
<catull. 86.5>	Lesbia formosa est, quae cum pulcherrima tota est,
<catull. 86.6>	tum omnibus una omnis subripuit Veneres.

<catull. 87.1>	Nulla potest mulier tantum se dicere amatam
<catull. 87.2>	vere, quantum a me Lesbia amata mea es
<catull. 87.3>	nulla fides ullo fuit unquam in foedere tanta
<catull. 87.4>	quanta in amore tuo ex parte reperta mea est.

<catull. 88.1>	Quid facit is, Gelli, qui cum matre atque sorore
<catull. 88.2>	prurit et abiectis pervigilat tunicis?
<catull. 88.3>	quid facit is patruum qui non sinit esse maritum?
<catull. 88.4>	ecquid scis quantum suscipiat sceleris?
<catull. 88.5>	suscipit, o Gelli, quantum non ultima Tethys
<catull. 88.6>	nec genitor nympharum abluit Oceanus:
<catull. 88.7>	nam nihil est quicquam sceleris quo prodeat ultra,
<catull. 88.8>	non si demisso se ipse voret capite.

<catull. 89.1>	Gellius est tenuis: quid ni? cui tam bona mater
<catull. 89.2>	tamque valens vivat tamque venusta soror
<catull. 89.3>	tamque bonus patruus tamque omnia plena puellis
<catull. 89.4>	cognatis, quare is desinat esse macer?
<catull. 89.5>	qui ut nihil attingat, nisi quod fas tangere non est,
<catull. 89.6>	quantumvis quare sit macer invenies.

<catull. 90.1>	Nascatur magus ex Gelli matrisque nefando
<catull. 90.2>	coniugio et discat Persicum haruspicium:
<catull. 90.3>	nam magus ex matre et gnato gignatur oportet,
<catull. 90.4>	si vera est Persarum impia religio,
<catull. 90.5>	gratus ut accepto veneretur carmine divos
<catull. 90.6>	omentum in flamma pingue liquefaciens.

<catull. 91.1>	Non ideo, Gelli, sperabam te mihi fidum
<catull. 91.2>	in misero hoc nostro, hoc perdito amore fore
<catull. 91.3>	quod te cognossem bene constantemve putarem
<catull. 91.4>	aut posse a turpi mentem inhibere probro,
<catull. 91.5>	sed neque quod matrem nec germanam esse videbam
<catull. 91.6>	hanc tibi cuius me magnus edebat amor;
<catull. 91.7>	et quamvis tecum multo coniungerer usu,
<catull. 91.8>	non satis id causae credideram esse tibi.
<catull. 91.9>	tu satis id duxti: tantum tibi gaudium in omni
<catull. 91.10>	culpa est in quacumque est aliquid sceleris.

<catull. 92.1>	Lesbia mi dicit semper male nec tacet unquam
<catull. 92.2>	de me: Lesbia me dispeream nisi amat.
<catull. 92.3>	quo signo? quia sunt totidem mea: deprecor illam
<catull. 92.4>	adsidue, verum dispeream nisi amo.

<catull. 93.1>	Nil nimium studeo, Caesar, tibi velle placere,
<catull. 93.2>	nec scire utrum sis albus an ater homo.

<catull. 94.1>	Mentula moechatur. moechatur mentula certe.
<catull. 94.2>	hoc est quod dicunt, ipsa olera olla legit.

<catull. 95.1>	Zmyrna mei Cinnae nonam post denique messem
<catull. 95.2>	quam coepta est nonamque edita post hiemem,
<catull. 95.3>	milia cum interea quingenta Hortensius uno
<catull. 95.4>	
<catull. 95.5>	Zmyrna cavas Satrachi penitus mittetur ad undas,
<catull. 95.6>	Zmyrnam cana diu saecula pervolvent.
<catull. 95.7>	at Volusi annales Paduam morientur ad ipsam
<catull. 95.8>	et laxas scombris saepe dabunt tunicas.
<catull. 95.9>	parva mei mihi sint cordi monumenta sodalis:
<catull. 95.10>	at populus tumido gaudeat Antimacho.

<catull. 96.1>	Si quicquam mutis gratum acceptumve sepulcris
<catull. 96.2>	accidere a nostro, Calve, dolore potest,
<catull. 96.3>	quo desiderio veteres renovamus amores
<catull. 96.4>	atque olim missas flemus amicitias,
<catull. 96.5>	certe non tanto mors immatura dolori est
<catull. 96.6>	Quintiliae, quantum gaudet amore tuo.

<catull. 97.1>	Non (ita me di ament) quicquam referre putavi
<catull. 97.2>	utrumne os an culum olfacerem Aemilio.
<catull. 97.3>	nilo mundius hoc, nihiloque immundius illud,
<catull. 97.4>	verum etiam culus mundior et melior:
<catull. 97.5>	nam sine dentibus est. hoc dentis sesquipedalis,
<catull. 97.6>	gingivas vero ploxeni habet veteris,
<catull. 97.7>	praeterea rictum qualem diffissus in aestu
<catull. 97.8>	meientis mulae cunnus habere solet.
<catull. 97.9>	hic futuit multas et se facit esse venustum,
<catull. 97.10>	et non pistrino traditur atque asino?
<catull. 97.11>	quem si qua attingit, non illam posse putemus
<catull. 97.12>	aegroti culum lingere carnificis?

<catull. 98.1>	In te, si in quemquam, dici pose, putide Victi,
<catull. 98.2>	id quod verbosis dicitur et fatuis:
<catull. 98.3>	ista cum lingua, si usus veniat tibi, possis
<catull. 98.4>	culos et crepidas lingere carpatinas.
<catull. 98.5>	si nos omnino vis omnes perdere, Victi,
<catull. 98.6>	hiscas: omnino quod cupis efficies.

<catull. 99.1>	Subripui tibi, dum ludis, mellite Iuventi,
<catull. 99.2>	saviolum dulci dulcius ambrosia.
<catull. 99.3>	verum id non impune tuli: namque amplius horam
<catull. 99.4>	suffixum in summa me memini esse cruce,
<catull. 99.5>	dum tibi me purgo nec possum fletibus ullis
<catull. 99.6>	tantillum vestrae demere saevitiae.
<catull. 99.7>	nam simul id factum est, multis diluta labella
<catull. 99.8>	guttis abstersisti omnibus articulis,
<catull. 99.9>	ne quicquam nostro contractum ex ore maneret,
<catull. 99.10>	tanquam commictae spurca saliva lupae.
<catull. 99.11>	praeterea infesto miserum me tradere Amori
<catull. 99.12>	non cessasti omnique excruciare modo,
<catull. 99.13>	ut mi ex ambrosia mutatum iam fores illud
<catull. 99.14>	saviolum tristi tristius elleboro.
<catull. 99.15>	quam quoniam poenam misero proponis amori,
<catull. 99.16>	nunquam iam posthac basia subripiam.

<catull. 100.1>	Caelius Aufilenum et Quintius Aufilenam
<catull. 100.2>	flos Veronensum depereunt iuvenum,
<catull. 100.3>	hic fratrem, ille sororem. hoc est quod dicitur illud
<catull. 100.4>	fraternum vere dulce sodalicium.
<catull. 100.5>	cui faveam potius? Caeli, tibi: nam tua nobis
<catull. 100.6>	per facta exhibita est unica amicitia
<catull. 100.7>	cum vesana meas torreret flamma medullas.
<catull. 100.8>	sis felix, Caeli, sis in amore potens.

<catull. 101.1>	Multas per gentes et multa per aequora vectus
<catull. 101.2>	advenio has miseras, frater, ad inferias,
<catull. 101.3>	ut te postremo donarem munere mortis
<catull. 101.4>	et mutam nequiquam adloquerer cinerem,
<catull. 101.5>	quandoquidem fortuna mihi tete abstulit ipsum,
<catull. 101.6>	heu miser indigne frater adempte mihi.
<catull. 101.7>	nunc tamen interea haec, prisco quae more parentum
<catull. 101.8>	tradita sunt tristi munere ad inferias,
<catull. 101.9>	accipe fraterno multum manantia fletu
<catull. 101.10>	atque in perpetuum, frater, ave atque vale.

<catull. 102.1>	Si quicquam tacito commissum est fido ab amico
<catull. 102.2>	cuius sit penitus nota fides animi,
<catull. 102.3>	meque esse invenies illorum iure sacratum,
<catull. 102.4>	Corneli, et factum me esse puta Harpocratem.

<catull. 103.1>	Aut sodes mihi redde decem sestertia, Silo,
<catull. 103.2>	deinde esto quamvis saevus et indomitus:
<catull. 103.3>	aut, si te nummi deIectant, desine quaeso
<catull. 103.4>	Leno esse atque idem saevus et indomitus.

<catull. 104.1>	Credis me potuisse meae maledicere vitae,
<catull. 104.2>	ambobus mihi quae carior est oculis?
<catull. 104.3>	non potui, nec, si possem, tam perdite amarem:
<catull. 104.4>	sed tu cum Tappone omnia monstra facis.

<catull. 105.1>	Mentula conatur Pipleum scandere montem:
<catull. 105.2>	Musae furcillis praecipitem eiciunt.

<catull. 106.1>	Cum puero bello praeconem qui videt esse,
<catull. 106.2>	quid credat, nisi se vendere discupere?

<catull. 107.1>	Si cui quid cupido optantique obtigit unquam
<catull. 107.2>	insperanti, hoc est gratum animo proprie.
<catull. 107.3>	quare hoc est gratum nobis quoque, carius auro,
<catull. 107.4>	quod te restituis, Lesbia, mi cupido:
<catull. 107.5>	restituis cupido atque insperanti, ipsa refers te
<catull. 107.6>	nobis. o lucem candidiore nota!
<catull. 107.7>	quis me uno vivit felicior, aut magis hac res
<catull. 107.8>	optandas vita dicere quis poterit?

<catull. 108.1>	Si, Comini, populi arbitrio tua cana senectus
<catull. 108.2>	spurcata impuris moribus intereat,
<catull. 108.3>	non equidem dubito quin primum inimica bonorum
<catull. 108.4>	lingua exsecta avido sit data vulturio,
<catull. 108.5>	effossos oculos voret atro gutture corvus,
<catull. 108.6>	intestina canes, cetera membra lupi.

<catull. 109.1>	Iucundum, mea vita, mihi proponis amorem
<catull. 109.2>	hunc nostrum inter nos perpetuumque fore.
<catull. 109.3>	di magni, facite ut vere promittere possit
<catull. 109.4>	atque id sincere dicat et ex animo,
<catull. 109.5>	ut liceat nobis tota perducere vita
<catull. 109.6>	aeternum hoc sanctae foedus amicitiae.

<catull. 110.1>	Aufilena, bonae semper laudantur amicae:
<catull. 110.2>	accipiunt pretium quod facere instituunt.
<catull. 110.3>	tu, quod promisti mihi, quod mentita, inimica es;
<catull. 110.4>	quod nec das et fers saepe, facts facinus.
<catull. 110.5>	aut facere ingenuae est, aut non promisse pudicae,
<catull. 110.6>	Aufilena, fuit: sed data corripere
<catull. 110.7>	fraudando  efficit plus quam meretricis avarae,
<catull. 110.8>	quae sese toto corpore prostituit.

<catull. 111.1>	Aufilena, viro contentam vivere solo
<catull. 111.2>	nuptarum laus e laudibus eximiis:
<catull. 111.3>	sed cuivis quamvis potius succumbere par est
<catull. 111.4>	quam matrem fratres ex patruo parere.

<catull. 112.1>	Multus homo est, Naso, neque tecum multus homo est qui
<catull. 112.2>	descendit: Naso, multus es et pathicus.

<catull. 113.1>	Consule Pompeio primum duo, Cinna, solebant
<catull. 113.2>	Maeciliam: facto consule nunc iterum
<catull. 113.3>	manserunt duo, sed creverunt milia in unum
<catull. 113.4>	singula. fecundum semen adulterio.

<catull. 114.1>	Firmanus saltu non falso Mentula dives
<catull. 114.2>	fertur, qui tot res in se habet egregias,
<catull. 114.3>	aucupium omne genus, piscis, prata, arva, ferasque.
<catull. 114.4>	nequiquam: fructus sumptibus exsuperat.
<catull. 114.5>	quare concedo sit dives, dum omnia desint;
<catull. 114.6>	saltum laudemus, dum domo ipse egeat.

<catull. 115.1>	Mentula habet iuxta triginta iugera prati,
<catull. 115.2>	quadraginta arvi: cetera sunt maria.
<catull. 115.3>	cur non divitiis Croesum superare potis sit
<catull. 115.4>	uno qui in saltu tot bona possideat,
<catull. 115.5>	prata, arva, ingentis silvas saltusque paludesque
<catull. 115.6>	usque ad Hyperboreos et mare ad Oceanum?
<catull. 115.7>	omnia magna haec sunt, tamen ipse est maximus ultro,
<catull. 115.8>	non homo, sed vero mentula magna minax.

<catull. 116.1>	Saepe tibi studioso animo venante requirens
<catull. 116.2>	carmina uti possem mittere Battiadae
<catull. 116.3>	qui te lenirem nobis, neu conarere
<catull. 116.4>	tela infesta mihi mittere in usque caput,
<catull. 116.5>	hunc video mihi nunc frustra sumptum esse laborem,
<catull. 116.6>	Gelli, nec nostras hic valuisse preces.
<catull. 116.7>	contra nos tela ista tua evitamus amictu:
<catull. 116.8>	at fixus nostris tu dabis supplicium.

