<stat. theb. 11.1>	Postquam magnanimus furias uirtutis iniquae
<stat. theb. 11.2>	consumpsit Capaneus expirauitque receptum
<stat. theb. 11.3>	fulmen, et ad terras longe comitata cadentem
<stat. theb. 11.4>	signauit muros ultricis semita flammae,
<stat. theb. 11.5>	componit dextra uictor concussa plagarum
<stat. theb. 11.6>	Iuppiter et uultu caelumque diemque reducit.
<stat. theb. 11.7>	gratantur superi, Phlegrae ceu fessus anhelet
<stat. theb. 11.8>	proelia et Encelado fumantem impresserit Aetnen.
<stat. theb. 11.9>	ille iacet lacerae complexus fragmina turris,
<stat. theb. 11.10>	toruus adhuc uisu memorandaque facta relinquens
<stat. theb. 11.11>	gentibus atque ipsi non inlaudata Tonanti.
<stat. theb. 11.12>	quantus Apollineae temerator matris Auerno
<stat. theb. 11.13>	tenditur; ipsae horrent, si quando pectore ab alto
<stat. theb. 11.14>	emergunt uolucres inmensaque membra iacentis
<stat. theb. 11.15>	spectant, dum miserae crescunt in pabula fibrae:
<stat. theb. 11.16>	sic grauat iniectus terras hostiliaque urit
<stat. theb. 11.17>	arua et anhelantem caelesti sulphure campum.
<stat. theb. 11.18>	respirant Thebae, templisque iacentia surgunt
<stat. theb. 11.19>	agmina; iam finis uotis finisque supremis
<stat. theb. 11.20>	planctibus, et natos ausae deponere matres.
<stat. theb. 11.21>	at uaga pallentes campo fuga uoluit Achiuos.
<stat. theb. 11.22>	nec iam hostes turmae aut ferrum mortale timetur:
<stat. theb. 11.23>	omnibus ante oculos irae Iouis, omnibus ardent
<stat. theb. 11.24>	arma metu galeaeque tonant, uisusque pauentes
<stat. theb. 11.25>	ipse sequi et profugis opponere Iuppiter ignes. 
<stat. theb. 11.26>	instat Agenoreus miles caelique tumultu
<stat. theb. 11.27>	utitur: indomitos ut cum Massyla per arua
<stat. theb. 11.28>	armenti reges magno leo fregit hiatu
<stat. theb. 11.29>	et contentus abit; rauci tunc comminus ursi,
<stat. theb. 11.30>	tunc auidi uenere lupi, rabieque remissa
<stat. theb. 11.31>	lambunt degeneres alienae uulnera praedae.
<stat. theb. 11.32>	hinc premit Eurymedon, cui rusticus horror in armis,
<stat. theb. 11.33>	rustica tela manu, patriumque agitare tumultus
<stat. theb. 11.34>	(Pan illi genitor); tener hinc conatibus annos
<stat. theb. 11.35>	egreditur iuuenemque patrem puer aequat Alatreus:
<stat. theb. 11.36>	felices ambo, sed fortunatior ille,
<stat. theb. 11.37>	quem genuisse iuuat; nec iam dinoscere promptum
<stat. theb. 11.38>	quae magis arma sonent, quo plus eat hasta lacerto.
<stat. theb. 11.39>	artatur denso fugientum examine uallum.
<stat. theb. 11.40>	quas uoluis, Gradiue, uices! modo moenia Cadmi
<stat. theb. 11.41>	scandebant, sua nunc defendunt tecta Pelasgi.
<stat. theb. 11.42>	ceu redeunt nubes, ceu circumflantibus Austris
<stat. theb. 11.43>	alternus procumbit ager, ceu gurgite cano
<stat. theb. 11.44>	nunc retegit bibulas, nunc induit aestus harenas.
<stat. theb. 11.45>	expirat late pubes Tirynthia, alumni
<stat. theb. 11.46>	exuuias imitata dei; trux maeret ab astris
<stat. theb. 11.47>	Amphitryoniades Nemeaea in sanguine terga
<stat. theb. 11.48>	et similes ramos similesque uidere pharetras.
<stat. theb. 11.49>	stabat in Argolicae ferrato culmine turris
<stat. theb. 11.50>	egregius lituo dextri Mauortis Enyeus
<stat. theb. 11.51>	hortator; sed tunc miseris dabat utile signum
<stat. theb. 11.52>	suadebatque fugam et tutos in castra receptus,
<stat. theb. 11.53>	cum subitum obliquo descendit ab aere uulnus,
<stat. theb. 11.54>	urguentisque sonum laeua manus aure retenta est,
<stat. theb. 11.55>	sicut erat; fugit in uacuas iam spiritus auras,
<stat. theb. 11.56>	iam gelida ora tacent, carmen tuba sola peregit.
<stat. theb. 11.57>	iamque potens scelerum geminaeque exercita gentis
<stat. theb. 11.58>	sanguine Tisiphone fraterna claudere quaerit
<stat. theb. 11.59>	bella tuba: nec se tanta in certamina fidit
<stat. theb. 11.60>	sufficere, inferna comitem ni sede Megaeram
<stat. theb. 11.61>	et consanguineos in proelia suscitet angues.
<stat. theb. 11.62>	ergo procul uacua concedit ualle solumque
<stat. theb. 11.63>	ense fodit Stygio terraeque inmurmurat absens
<stat. theb. 11.64>	nomen et (Elysiis signum indubitabile regnis)
<stat. theb. 11.65>	crinalem attollit longo stridore cerasten:
<stat. theb. 11.66>	caeruleae dux ille comae, quo protinus omnis
<stat. theb. 11.67>	horruit audito tellus pontusque polusque,
<stat. theb. 11.68>	et pater Aetnaeos iterum respexit ad ignes.
<stat. theb. 11.69>	accipit illa sonum; stabat tunc forte parenti
<stat. theb. 11.70>	proxima, dum coetu Capaneus laudatur ab omni
<stat. theb. 11.71>	Ditis et insignem Stygiis fouet amnibus umbram.
<stat. theb. 11.72>	protinus abrupta terrarum mole sub astris
<stat. theb. 11.73>	constitit, exultant manes, quantumque profundae
<stat. theb. 11.74>	rarescunt tenebrae, tantum de luce recessit.
<stat. theb. 11.75>	excipit atra soror dextraeque innexa profatur:
<stat. theb. 11.76>	'hac, germana, tenus Stygii metuenda parentis
<stat. theb. 11.77>	imperia et iussos potui tolerare furores
<stat. theb. 11.78>	sola super terras hostilique obuia mundo,
<stat. theb. 11.79>	dum uos Elysium et faciles compescitis umbras.
<stat. theb. 11.80>	nec pretium deforme morae cassique labores:
<stat. theb. 11.81>	hoc quodcumque madent campi, quod sanguine fumant
<stat. theb. 11.82>	stagna, quod innumero Lethaea examine gaudet
<stat. theb. 11.83>	ripa, meae uires laeta insignia. sed quid
<stat. theb. 11.84>	haec ego? Mars habeat, uulgataque iactet Enyo.
<stat. theb. 11.85>	uidistis (Stygiis certe manifestus in umbris) 
<stat. theb. 11.86>	sanguine foedatum rictus atroque madentem
<stat. theb. 11.87>	ora ducem tabo: miserum insatiabilis edit
<stat. theb. 11.88>	me tradente caput. modo nempe horrendus ab astris
<stat. theb. 11.89>	descendit uos usque fragor: me sacra premebat
<stat. theb. 11.90>	tempestas, ego mixta uiri furialibus armis
<stat. theb. 11.91>	bella deum et magnas ridebam fulminis iras.
<stat. theb. 11.92>	sed iam (effabor enim) longo sudore fatiscunt
<stat. theb. 11.93>	corda, soror, tardaeque manus; hebet infera caelo
<stat. theb. 11.94>	taxus et insuetos angues nimia astra soporant.
<stat. theb. 11.95>	tu, cui totus adhuc furor exultantque recentes
<stat. theb. 11.96>	Cocyti de fonte comae, da iungere uires.
<stat. theb. 11.97>	non solitas acies nec Martia bella paramus,
<stat. theb. 11.98>	sed fratrum (licet alma Fides Pietasque repugnent,
<stat. theb. 11.99>	uincentur), fratrum stringendi comminus enses.
<stat. theb. 11.100>	grande opus! ipsae odiis, ipsae discordibus armis
<stat. theb. 11.101>	aptemur. quid lenta uenis? agedum elige cuius
<stat. theb. 11.102>	signa feras. ambo faciles nostrique; sed anceps
<stat. theb. 11.103>	uulgus et adfatus matris blandamque precatu
<stat. theb. 11.104>	Antigonen timeo, paulum ne nostra retardent
<stat. theb. 11.105>	consilia. ipse etiam, qui nos lassare precando
<stat. theb. 11.106>	suetus et ultrices oculorum exposcere Diras,
<stat. theb. 11.107>	iam pater est: coetu fertur iam solus ab omni
<stat. theb. 11.108>	flere sibi. atque adeo moror ipsa inrumpere Thebas
<stat. theb. 11.109>	adsuetumque larem. tibi pareat impius exul,
<stat. theb. 11.110>	Argolicumque impelle nefas; neu mitis Adrastus
<stat. theb. 11.111>	praeualeat plebesque, caue, Lernaea moretur.
<stat. theb. 11.112>	uade, et in alternas inimica reuertere pugnas.'
<stat. theb. 11.113>	talia partitae diuersum abiere sorores:
<stat. theb. 11.114>	ut Notus et Boreas gemino de cardine mundi,
<stat. theb. 11.115>	hic niue Rhipaea, Libycis hic pastus harenis,
<stat. theb. 11.116>	bella cient: clamant amnes, freta, nubila, siluae,
<stat. theb. 11.117>	iamque patent strages; plangunt sua damna coloni
<stat. theb. 11.118>	et tamen oppressos miserantur in aequore nautas.
<stat. theb. 11.119>	illas ut summo uidit pater altus Olympo
<stat. theb. 11.120>	incestare diem trepidumque Hyperionis orbem
<stat. theb. 11.121>	suffundi maculis, toruo sic incohat ore:
<stat. theb. 11.122>	'uidimus armiferos, quo fas erat usque, furores,
<stat. theb. 11.123>	caelicolae, licitasque acies, etsi impia bella
<stat. theb. 11.124>	unus init aususque mea procumbere dextra.
<stat. theb. 11.125>	nunc par infandum miserisque incognita terris
<stat. theb. 11.126>	pugna subest: auferte oculos! absentibus ausint
<stat. theb. 11.127>	ista deis lateantque Iouem; sat funera mensae
<stat. theb. 11.128>	Tantaleae et sontes uidisse Lycaonis aras
<stat. theb. 11.129>	et festina polo ducentes astra Mycenas.
<stat. theb. 11.130>	nunc etiam turbanda dies: mala nubila, tellus,
<stat. theb. 11.131>	accipe, secedantque poli: stat parcere mundo
<stat. theb. 11.132>	caelitibusque meis; saltem ne uirginis almae
<stat. theb. 11.133>	sidera, Ledaei uideant neu talia fratres.'
<stat. theb. 11.134>	sic pater omnipotens, uisusque nocentibus aruis
<stat. theb. 11.135>	abstulit, et dulci terrae caruere sereno.
<stat. theb. 11.136>	iamque per Argolicas Erebo sata uirgo cohortes
<stat. theb. 11.137>	uestigat Polynicis iter portisque sub ipsis
<stat. theb. 11.138>	inuenit, incertum leto tot iniqua fugane
<stat. theb. 11.139>	exeat, et dubios turbabant omina sensus.
<stat. theb. 11.140>	uiderat, obscura uallum dum nocte pererrat
<stat. theb. 11.141>	aeger consilii curisque nouissima uoluens,
<stat. theb. 11.142>	coniugis Argiae laceram cum lampade maesta
<stat. theb. 11.143>	effigiem (sunt monstra deum: sic ire parabat,
<stat. theb. 11.144>	has latura uiro taedas erat!): ergo roganti,
<stat. theb. 11.145>	quae uia quisue dolor, cur maesta insignia, tantum
<stat. theb. 11.146>	fleuerat atque manu tacitos auerterat ignes.
<stat. theb. 11.147>	scit mentem uidisse nefas; etenim unde Mycenis
<stat. theb. 11.148>	adforet et uallum coniunx inopina subiret?
<stat. theb. 11.149>	sed fati monitus uicinaque funera sentit,
<stat. theb. 11.150>	ac sentire timet. cum uero Acherontis aperti
<stat. theb. 11.151>	Dira ter admoto tetigit thoraca flagello,
<stat. theb. 11.152>	ardet inops animi, nec tam considere regno
<stat. theb. 11.153>	quam scelus et caedem et perfossi in sanguine fratris
<stat. theb. 11.154>	expirare cupit, subitusque adfatur Adrastum:
<stat. theb. 11.155>	'sera quidem, extremus socium gentisque superstes
<stat. theb. 11.156>	Argolicae, consulta, pater, iam rebus in artis
<stat. theb. 11.157>	adgredior; tunc tempus erat, cum sanguis Achiuum
<stat. theb. 11.158>	integer, ire ultro propriamque capessere pugnam,
<stat. theb. 11.159>	non plebis Danaae florem regumque uerendas
<stat. theb. 11.160>	obiectare animas, ut lamentabile tantis
<stat. theb. 11.161>	urbibus induerem capiti decus. ast ea quando
<stat. theb. 11.162>	praeteriit uirtus, nunc saltem exoluere fas sit
<stat. theb. 11.163>	quae merui. scis namque, socer, licet alta recondas
<stat. theb. 11.164>	uulnera et adflictum generi uereare pudorem:
<stat. theb. 11.165>	ille ego sum qui te pacem et pia iura regentem
<stat. theb. 11.166>	(infelix utinamque aliis datus urbibus hospes!)
<stat. theb. 11.167>	extorrem patria regnoque++sed exige tandem
<stat. theb. 11.168>	supplicium: fratrem suprema in bella (quid horres?
<stat. theb. 11.169>	decretum est fixumque) uoco; desiste morari,
<stat. theb. 11.170>	nec poteris. non si atra parens miseraeque sorores
<stat. theb. 11.171>	in media arma cadant, non si ipse ad bella ruenti
<stat. theb. 11.172>	obstet et extinctos galeae pater ingerat orbes,
<stat. theb. 11.173>	deficiam. anne bibam superest quodcumque cruoris
<stat. theb. 11.174>	Inachii et uestris etiamnum mortibus utar?
<stat. theb. 11.175>	uidi ego me propter ruptos telluris hiatus,
<stat. theb. 11.176>	nec subii; uidi exanimum fecique nocentem
<stat. theb. 11.177>	Tydea; me Tegee regem indefensa reposcit,
<stat. theb. 11.178>	orbaque Parrhasiis ululat mihi mater in antris.
<stat. theb. 11.179>	ipse nec Ismeni ripas, dum stagna cruentat
<stat. theb. 11.180>	Hippomedon, Tyrias potui nec scandere turres,
<stat. theb. 11.181>	dum tonat, et tecum, Capaneu, miscere furores.
<stat. theb. 11.182>	quis tantus pro luce timor? sed digna rependam.
<stat. theb. 11.183>	conueniant ubi quaeque nurus matresque Pelasgae
<stat. theb. 11.184>	longaeuique patres, quorum tot gaudia carpsi
<stat. theb. 11.185>	orbauique domos: fratri concurro, quid ultra est?
<stat. theb. 11.186>	spectent et uotis uictorem Eteoclea poscant.
<stat. theb. 11.187>	iamque uale, coniunx, dulcesque ualete Mycenae!
<stat. theb. 11.188>	at tu, care socer, (nec enim omnis culpa malorum
<stat. theb. 11.189>	me penes, et superi mecum Parcaeque nocentes)
<stat. theb. 11.190>	sis lenis cineri, meque haec post proelia raptum
<stat. theb. 11.191>	alitibus fratrique tegas urnamque reportes,
<stat. theb. 11.192>	hoc tantum, et natae melius conubia iungas.'
<stat. theb. 11.193>	ibant in lacrimas, ueluti cum uere reuerso
<stat. theb. 11.194>	Bistoniae tepuere niues, summittitur ingens
<stat. theb. 11.195>	Haemus et angustos Rhodope descendit in amnes.
<stat. theb. 11.196>	coeperat et leni senior mulcere furentem
<stat. theb. 11.197>	adloquio: scidit orsa nouo terrore cruenta
<stat. theb. 11.198>	Eumenis, alipedemque citum fataliaque arma
<stat. theb. 11.199>	protinus, Inachii uultus expressa Pherecli,
<stat. theb. 11.200>	obtulit ac fidas exclusit casside uoces.
<stat. theb. 11.201>	ac super haec: 'abrumpe moras, celeremus! et illum
<stat. theb. 11.202>	aduentare ferunt portis.' sic omnia uicit,
<stat. theb. 11.203>	correptumque iniecit equo; uolat aequore aperto
<stat. theb. 11.204>	pallidus instantemque deae circumspicit umbram.
<stat. theb. 11.205>	sacra Ioui merito Tyrius pro fulmine ductor
<stat. theb. 11.206>	nequiquam Danaos ratus exarmasse ferebat.
<stat. theb. 11.207>	nec pater aetherius diuumque has ullus ad aras,
<stat. theb. 11.208>	sed mala Tisiphone trepidis inserta ministris
<stat. theb. 11.209>	astat et inferno praeuertit uota Tonanti.
<stat. theb. 11.210>	'summe deum, tibi namque meae primordia Thebae 
<stat. theb. 11.211>	(liueat infandum licet Argos et aspera Iuno)
<stat. theb. 11.212>	debent, Sidonios ex quo per litora raptor
<stat. theb. 11.213>	turbasti thiasos, dignatus uirgine nostra
<stat. theb. 11.214>	terga premi et placidas falsum mugire per undas.
<stat. theb. 11.215>	nec te uana fides iterum Cadmeia adeptum
<stat. theb. 11.216>	conubia et Tyrios nimium inrupisse penates:
<stat. theb. 11.217>	tandem, inquam, soceros dilectaque moenia gratus
<stat. theb. 11.218>	respicis adsertorque tonas; ceu regia caeli
<stat. theb. 11.219>	attemptata tui, sic te pro turribus altis
<stat. theb. 11.220>	uidimus urguentem nubes, laetique benignum
<stat. theb. 11.221>	fulmen et auditos proauis agnouimus ignes.
<stat. theb. 11.222>	accipe nunc pecudes et magni turis aceruos
<stat. theb. 11.223>	uotiuumque marem; dignas sed pendere grates
<stat. theb. 11.224>	haud mortale opus est; certent tibi reddere Bacchus
<stat. theb. 11.225>	noster et Alcides, illis haec moenia seruas.'
<stat. theb. 11.226>	dixerat: ast illi niger ignis in ora genasque
<stat. theb. 11.227>	prosiluit raptumque comis diadema cremauit.
<stat. theb. 11.228>	tunc ferus ante ictum spumis delubra cruentat
<stat. theb. 11.229>	taurus et obstantum mediis e coetibus exit
<stat. theb. 11.230>	turbidus insanoque ferens altaria cornu.
<stat. theb. 11.231>	diffugiunt famuli, et regem solatur haruspex.
<stat. theb. 11.232>	ipse instaurari sacrum male fortis agique
<stat. theb. 11.233>	imperat, et magnos ficto premit ore timores.
<stat. theb. 11.234>	qualis ubi implicitum Tirynthius ossibus ignem
<stat. theb. 11.235>	sensit et Oetaeas membris accedere uestes,
<stat. theb. 11.236>	uota incepta tamen libataque tura ferebat
<stat. theb. 11.237>	durus adhuc patiensque mali; mox grande coactus
<stat. theb. 11.238>	ingemuit, uictorque furit per uiscera Nessus.
<stat. theb. 11.239>	nuntius exanimi suspensus pectora cursu
<stat. theb. 11.240>	Aepytus ad regem portae statione relicta
<stat. theb. 11.241>	tendit et haec trepido uix intellectus anhelat:
<stat. theb. 11.242>	'rumpe pios cultus intempestiuaque, rector,
<stat. theb. 11.243>	sacra deum: frater muris circum omnibus instat
<stat. theb. 11.244>	portarumque moras frenis adsultat et hastis,
<stat. theb. 11.245>	nomine te crebro, te solum in proelia poscens. 
<stat. theb. 11.246>	flent maesti retro comites, et uterque loquenti
<stat. theb. 11.247>	aggemit et pulsis exercitus obstrepit armis.
<stat. theb. 11.248>	ille uocat. nunc tempus erat, sator optime diuum!
<stat. theb. 11.249>	quid meruit Capaneus?' turbatus inhorruit altis
<stat. theb. 11.250>	rex odiis, mediaque tamen gauisus in ira est.
<stat. theb. 11.251>	sic ubi regnator post exulis otia tauri
<stat. theb. 11.252>	mugitum hostilem summa tulit aure iuuencus
<stat. theb. 11.253>	agnouitque minas, magna stat feruidus ira
<stat. theb. 11.254>	ante gregem spumisque animos ardentibus efflat,
<stat. theb. 11.255>	nunc pede toruus humum, nunc cornibus aera findens;
<stat. theb. 11.256>	horret ager, trepidaeque expectant proelia ualles.
<stat. theb. 11.257>	nec desunt regni comites: 'sine moenia pulset
<stat. theb. 11.258>	inritus.' 'ille autem fractis huc audeat usque
<stat. theb. 11.259>	uiribus?' 'hic miseris furor est instare periclo,
<stat. theb. 11.260>	nec librare metus et tuta odisse.' 'resiste
<stat. theb. 11.261>	hic fretus solio, nos propulsabimus hostem,
<stat. theb. 11.262>	nos bellare iube.' sic proxima turba, sed ardens
<stat. theb. 11.263>	ecce aderat luctu dicturusque omnia belli
<stat. theb. 11.264>	libertate Creon: urit fera corda Menoeceus;
<stat. theb. 11.265>	nulla patri requies, illum quaeritque tenetque;
<stat. theb. 11.266>	illum sanguineos proflantem pectore riuos
<stat. theb. 11.267>	aspicit et saeua semper de turre cadentem.
<stat. theb. 11.268>	ut dubium et pugnas cunctantem Eteoclea uidit,
<stat. theb. 11.269>	'ibis' ait 'neque te ulterius fratremque ducemque,
<stat. theb. 11.270>	pessime, funeribus patriae lacrimisque potentem,
<stat. theb. 11.271>	Eumenidum bellique reum, patiemur inulti.
<stat. theb. 11.272>	sat tua non aequis luimus periuria diuis.
<stat. theb. 11.273>	urbem armis opibusque grauem et modo ciuibus artam,
<stat. theb. 11.274>	ceu caelo deiecta lues inimicaue tellus,
<stat. theb. 11.275>	hausisti, uacuamque tamen sublimis obumbras?
<stat. theb. 11.276>	deest seruitio plebes: hos ignis egentes
<stat. theb. 11.277>	fert humus, hos pelago patrius iam detulit amnis;
<stat. theb. 11.278>	hi quaerunt artus, illi anxia uulnera curant.
<stat. theb. 11.279>	redde agedum miseris fratres natosque patresque,
<stat. theb. 11.280>	redde aruis domibusque uiros! ubi maximus Hypseus
<stat. theb. 11.281>	finitimusque Dryas? ubi Phocidos arma sonorae
<stat. theb. 11.282>	Euboicique duces? illos tamen aequa duelli
<stat. theb. 11.283>	fors tulit ad manes: at tu (pudet), hostia regni,
<stat. theb. 11.284>	hostia, nate, iaces, ceu mutus et e grege sanguis
<stat. theb. 11.285>	(ei mihi) primitiis ararum et rite nefasto
<stat. theb. 11.286>	libatus iussusque mori: et cunctabitur ultra
<stat. theb. 11.287>	iste nec, aduerso nunc saltem Marte uocatus,
<stat. theb. 11.288>	stabit? an in pugnas alium iubet ire profanus
<stat. theb. 11.289>	Tiresias iterumque meos oracula nectit
<stat. theb. 11.290>	in gemitus? quid enim misero super unicus Haemon?
<stat. theb. 11.291>	ille iube subeat, tuque hinc spectator ab alta
<stat. theb. 11.292>	turre sede! quid saeua fremis famulamque cohortem
<stat. theb. 11.293>	respectas? hi te ire uolunt, hi pendere poenas;
<stat. theb. 11.294>	ipsa etiam genetrix ipsaeque odere sorores.
<stat. theb. 11.295>	in te ardens frater ferrum mortemque minatur 
<stat. theb. 11.296>	saeuaque portarum conuellit claustra, nec audis?'
<stat. theb. 11.297>	sic pater infrendens, miseraque exaestuat ira.
<stat. theb. 11.298>	ille sub haec, 'non fallis' ait 'nec te incluta nati
<stat. theb. 11.299>	fata mouent. canere illa patrem et iactare decebat,
<stat. theb. 11.300>	sed spes sub lacrimis, spes atque occulta cupido
<stat. theb. 11.301>	his latet: insano praetendis funera uoto,
<stat. theb. 11.302>	meque premis frustra uacuae ceu proximus aulae.
<stat. theb. 11.303>	non ita Sidoniam Fortuna reliquerit urbem,
<stat. theb. 11.304>	in te ut sceptra cadant, tanto indignissime nato.
<stat. theb. 11.305>	nec mihi difficilis praesens uindicta++sed arma,
<stat. theb. 11.306>	arma prius, famuli! coeant in proelia fratres.
<stat. theb. 11.307>	uult gemitus lenire Creon. lucrare furorem:
<stat. theb. 11.308>	uictori mihi cuncta lues.' sic iurgia paulum
<stat. theb. 11.309>	distulit atque ensem, quem iam dabat ira, repressit.
<stat. theb. 11.310>	ictus ut incerto pastoris uulnere serpens
<stat. theb. 11.311>	erigitur gyro longumque e corpore toto
<stat. theb. 11.312>	uirus in ore legit; paulum si deuius hostis
<stat. theb. 11.313>	torsit iter, cecidere minae tumefactaque frustra
<stat. theb. 11.314>	colla sedent, irasque sui bibit ipse ueneni.
<stat. theb. 11.315>	at genetrix, primam funestae sortis ut amens
<stat. theb. 11.316>	expauit famam (nec tarde credidit), ibat
<stat. theb. 11.317>	scissa comam uultusque et pectore nuda cruento,
<stat. theb. 11.318>	non sexus decorisue memor: Pentheia qualis
<stat. theb. 11.319>	mater ad insani scandebat culmina montis,
<stat. theb. 11.320>	promissum saeuo caput adlatura Lyaeo.
<stat. theb. 11.321>	non comites, non ferre piae uestigia natae
<stat. theb. 11.322>	aequa ualent: tantum miserae dolor ultimus addit
<stat. theb. 11.323>	robur, et exangues crudescunt luctibus anni.
<stat. theb. 11.324>	iamque decus galeae, iam spicula saeua ligabat
<stat. theb. 11.325>	ductor et ad lituos hilarem intrepidumque tubarum
<stat. theb. 11.326>	prospiciebat equum, subito cum apparuit ingens
<stat. theb. 11.327>	mater, et ipse metu famulumque expalluit omnis
<stat. theb. 11.328>	coetus, et oblatam retro dedit armiger hastam.
<stat. theb. 11.329>	'quis furor? unde iterum regni integrata resurgit
<stat. theb. 11.330>	Eumenis? ipsi etiam post omnia, comminus ipsi
<stat. theb. 11.331>	stabitis? usque adeo geminas duxisse cohortes
<stat. theb. 11.332>	et facinus mandasse parum est? quo deinde redibit
<stat. theb. 11.333>	uictor? in hosne sinus? o diri coniugis olim
<stat. theb. 11.334>	felices tenebrae! datis, improba lumina, poenas:
<stat. theb. 11.335>	haec spectanda dies. quo, saeue, minantia flectis
<stat. theb. 11.336>	ora? quid alternus uultus pallorque ruborque
<stat. theb. 11.337>	mutat, et obnixi frangunt mala murmura dentes?
<stat. theb. 11.338>	me miseram! uinces? prius haec tamen arma necesse est
<stat. theb. 11.339>	experiare domi: stabo ipso in limine portae
<stat. theb. 11.340>	auspicium infelix scelerumque inmanis imago.
<stat. theb. 11.341>	haec tibi canities, haec sunt calcanda, nefande,
<stat. theb. 11.342>	ubera, perque uterum sonipes hic matris agendus.
<stat. theb. 11.343>	parce: quid oppositam capulo parmaque repellis?
<stat. theb. 11.344>	non ego te contra Stygiis feralia sanxi
<stat. theb. 11.345>	uota deis, caeco nec Erinyas ore rogaui.
<stat. theb. 11.346>	exaudi miseram: genetrix te, saeue, precatur,
<stat. theb. 11.347>	non pater; adde moram sceleri et metire quod audes.
<stat. theb. 11.348>	sed pulsat muros germanus et impia contra
<stat. theb. 11.349>	bella ciet? non mater enim, non obstat eunti
<stat. theb. 11.350>	ulla soror: te cuncta rogant, hic plangimus omnes;
<stat. theb. 11.351>	ast ibi uix unus pugnas dissuadet Adrastus,
<stat. theb. 11.352>	aut fortasse iubet. tu limina auita deosque
<stat. theb. 11.353>	linquis et a nostris in fratrem amplexibus exis?'
<stat. theb. 11.354>	at parte ex alia tacitos obstante tumultu
<stat. theb. 11.355>	Antigone furata gradus (nec casta retardat
<stat. theb. 11.356>	uirginitas) uolat Ogygii fastigia muri
<stat. theb. 11.357>	exuperare furens; senior comes haeret eunti
<stat. theb. 11.358>	Actor, et hic summas non duraturus ad arces.
<stat. theb. 11.359>	utque procul uisis paulum dubitauit in armis,
<stat. theb. 11.360>	agnouitque (nefas!) iaculis et uoce superba
<stat. theb. 11.361>	tecta incessentem, magno prius omnia planctu
<stat. theb. 11.362>	implet et ex muris ceu descensura profatur:
<stat. theb. 11.363>	'comprime tela manu paulumque hanc respice turrem,
<stat. theb. 11.364>	frater, et horrentes refer in mea lumina cristas!
<stat. theb. 11.365>	agnoscisne hostes? sic annua pacta fidemque
<stat. theb. 11.366>	poscimus? hi questus, haec est bona causa modesti
<stat. theb. 11.367>	exulis? Argolicos per te, germane, penates
<stat. theb. 11.368>	(nam Tyriis iam nullus honos), per si quid in illa
<stat. theb. 11.369>	dulce domo, summitte animos: en utraque gentis
<stat. theb. 11.370>	turba rogant ambaeque acies; rogat illa suorum
<stat. theb. 11.371>	Antigone deuota malis suspectaque regi,
<stat. theb. 11.372>	et tantum tua, dire, soror. saltem ora trucesque
<stat. theb. 11.373>	solue genas; liceat uultus fortasse supremum
<stat. theb. 11.374>	noscere dilectos et ad haec lamenta uidere
<stat. theb. 11.375>	anne fleas. illum gemitu iam supplice mater
<stat. theb. 11.376>	frangit et exertum dimittere dicitur ensem:
<stat. theb. 11.377>	tu mihi fortis adhuc, mihi, quae tua nocte dieque
<stat. theb. 11.378>	exilia erroresque fleo iam iamque tumentem
<stat. theb. 11.379>	placaui tibi saepe patrem? quid crimine soluis
<stat. theb. 11.380>	germanum? nempe ille fidem et stata foedera rupit,
<stat. theb. 11.381>	ille nocens saeuusque suis; tamen ecce uocatus
<stat. theb. 11.382>	non uenit.' his paulum furor elanguescere dictis
<stat. theb. 11.383>	coeperat, obstreperet quamquam atque obstaret Erinys;
<stat. theb. 11.384>	iam summissa manus, lente iam flectit habenas,
<stat. theb. 11.385>	iam tacet; erumpunt gemitus, lacrimasque fatetur
<stat. theb. 11.386>	cassis; hebent irae, pariterque et abire nocentem
<stat. theb. 11.387>	et uenisse pudet: subito cum matre repulsa
<stat. theb. 11.388>	Eumenis eiecit fractis Eteoclea portis
<stat. theb. 11.389>	clamantem: 'uenio, solumque quod ante uocasti
<stat. theb. 11.390>	inuideo; ne incesse moras, grauis arma tenebat
<stat. theb. 11.391>	mater; io patria, o regum incertissima tellus,
<stat. theb. 11.392>	nunc certe uictoris eris!' nec mitior ille,
<stat. theb. 11.393>	'tandem,' inquit, 'scis, saeue, fidem et descendis in aequum?
<stat. theb. 11.394>	o mihi nunc primum longo post tempore frater,
<stat. theb. 11.395>	congredere: hae leges, haec foedera sola supersunt.'
<stat. theb. 11.396>	sic hostile tuens fratrem; namque uritur alto
<stat. theb. 11.397>	corde quod innumeri comites, quod regia cassis
<stat. theb. 11.398>	instratusque ostro sonipes, quod fulua metallo
<stat. theb. 11.399>	parma micet, quamquam haud armis inhonorus et ipse
<stat. theb. 11.400>	nec palla uulgare nitens: opus ipsa nouarat
<stat. theb. 11.401>	Maeoniis Argia modis ac pollice docto
<stat. theb. 11.402>	stamina purpureae sociauerat aurea telae.
<stat. theb. 11.403>	iamque in puluereum Furiis hortantibus aequor
<stat. theb. 11.404>	prosiliunt, sua quemque comes stimulatque monetque.
<stat. theb. 11.405>	frena tenent ipsae phalerasque et lucida comunt
<stat. theb. 11.406>	arma manu mixtisque iubas serpentibus augent.
<stat. theb. 11.407>	stat consanguineum campo scelus, unius ingens
<stat. theb. 11.408>	bellum uteri, coeuntque pares sub casside uultus.
<stat. theb. 11.409>	signa pauent, siluere tubae, stupefactaque Martis
<stat. theb. 11.410>	cornua; ter nigris auidus regnator ab oris
<stat. theb. 11.411>	intonuit terque ima soli concussit, et ipsi
<stat. theb. 11.412>	armorum fugere dei: nusquam incluta Virtus,
<stat. theb. 11.413>	restinxit Bellona faces, longeque pauentes
<stat. theb. 11.414>	Mars rapuit currus, et Gorgone cruda uirago
<stat. theb. 11.415>	abstitit, inque uicem Stygiae rubuere sorores.
<stat. theb. 11.416>	prominet excelsis uulgus miserabile tectis,
<stat. theb. 11.417>	cuncta madent lacrimis et ab omni plangitur arce.
<stat. theb. 11.418>	hinc questi uixisse senes, hinc pectore nudo
<stat. theb. 11.419>	stant matres paruosque uetant attendere natos.
<stat. theb. 11.420>	ipse quoque Ogygios monstra ad gentilia manes
<stat. theb. 11.421>	Tartareus rector porta iubet ire reclusa.
<stat. theb. 11.422>	montibus insidunt patriis tristique corona
<stat. theb. 11.423>	infecere diem et uinci sua crimina gaudent.
<stat. theb. 11.424>	illos ut stimulis ire in discrimen apertis
<stat. theb. 11.425>	audit et sceleri nullum iam obstare pudorem,
<stat. theb. 11.426>	aduolat et medias inmittit Adrastus habenas,
<stat. theb. 11.427>	ipse quidem et regnis multum et uenerabilis aeuo.
<stat. theb. 11.428>	sed quid apud tales, quis nec sua pignora curae,
<stat. theb. 11.429>	exter honos? tamen ille rogat: 'spectabimus ergo hoc,
<stat. theb. 11.430>	Inachidae Tyriique, nefas? ubi iura deique?
<stat. theb. 11.431>	bella ubi? ne perstate animis. te deprecor, hostis
<stat. theb. 11.432>	(quamquam, haec ira sinat, nec tu mihi sanguine longe),
<stat. theb. 11.433>	te, gener, et iubeo; sceptri si tanta cupido est,
<stat. theb. 11.434>	exuo regales habitus, i, Lernan et Argos
<stat. theb. 11.435>	solus habe!' non uerba magis suadentia frangunt
<stat. theb. 11.436>	accensos sumptisque semel conatibus obstant,
<stat. theb. 11.437>	quam Scytha curuatis erectus fluctibus umquam
<stat. theb. 11.438>	Pontus Cyaneos uetuit concurrere montes.
<stat. theb. 11.439>	ut periisse preces geminoque ad proelia fusos
<stat. theb. 11.440>	puluere cornipedes explorarique furentum
<stat. theb. 11.441>	in digitis ammenta uidet, fugit omnia linquens,
<stat. theb. 11.442>	castra, uiros, generum, Thebas, ac fata monentem
<stat. theb. 11.443>	conuersumque iugo propellit Ariona: qualis
<stat. theb. 11.444>	demissus curru laeuae post praemia sortis
<stat. theb. 11.445>	umbrarum custos mundique nouissimus heres
<stat. theb. 11.446>	palluit, amisso ueniens in Tartara caelo.
<stat. theb. 11.447>	non tamen indulsit pugnae cunctataque primo
<stat. theb. 11.448>	substitit in scelere et paulum Fortuna morata est.
<stat. theb. 11.449>	bis cassae periere uiae, bis comminus actos
<stat. theb. 11.450>	auertit bonus error equos, puraeque nefandi
<stat. theb. 11.451>	sanguinis obliquis ceciderunt ictibus hastae.
<stat. theb. 11.452>	tendunt frena manu, saeuis calcaribus urguent
<stat. theb. 11.453>	inmeritos; mouet et geminas uenerabile diuum
<stat. theb. 11.454>	prodigium turmas, alternaque murmura uoluunt
<stat. theb. 11.455>	mussantes: iterare acies, procurrere saepe
<stat. theb. 11.456>	impetus et totum miseris opponere bellum.
<stat. theb. 11.457>	iamdudum terris coetuque offensa deorum
<stat. theb. 11.458>	auersa caeli Pietas in parte sedebat,
<stat. theb. 11.459>	non habitu quo nota prius, non ore sereno,
<stat. theb. 11.460>	sed uittis exuta comam, fraternaque bella,
<stat. theb. 11.461>	ceu soror infelix pugnantum aut anxia mater,
<stat. theb. 11.462>	deflebat, saeuumque Iouem Parcasque nocentes
<stat. theb. 11.463>	uociferans, seseque polis et luce relicta
<stat. theb. 11.464>	descensuram Erebo et Stygios iam malle penates.
<stat. theb. 11.465>	'quid me' ait 'ut saeuis animantum ac saepe deorum
<stat. theb. 11.466>	obstaturam animis, princeps Natura, creabas?
<stat. theb. 11.467>	nil iam ego per populos, nusquam reuerentia nostri.
<stat. theb. 11.468>	o furor, o homines diraeque Prometheos artes!
<stat. theb. 11.469>	quam bene post Pyrrham tellus pontusque uacabant!
<stat. theb. 11.470>	en mortale genus!' dixit, speculataque tempus
<stat. theb. 11.471>	auxilio, 'temptemus' ait 'licet inrita coner,'
<stat. theb. 11.472>	desiluitque polo; niueus sub nubibus atris
<stat. theb. 11.473>	quamquam maesta deae sequitur uestigia limes.
<stat. theb. 11.474>	uix steterat campo, subita mansuescere pace
<stat. theb. 11.475>	agmina sentirique nefas; tunc ora madescunt
<stat. theb. 11.476>	pectoraque, et tacitus subrepsit fratribus horror.
<stat. theb. 11.477>	arma etiam simulata gerens cultusque uiriles,
<stat. theb. 11.478>	nunc his, nunc illis, 'agite, ite, obsistite,' clamat,
<stat. theb. 11.479>	'quis nati fratresque domi, quis pignora tanta
<stat. theb. 11.480>	hic quoque! nonne palam est ultro miserescere diuos?
<stat. theb. 11.481>	tela cadunt, cunctantur equi, Fors ipsa repugnat.'
<stat. theb. 11.482>	nonnihil impulerat dubios, ni torua notasset
<stat. theb. 11.483>	Tisiphone fraudes caelestique ocior igne
<stat. theb. 11.484>	adforet increpitans: 'quid belli obuerteris ausis,
<stat. theb. 11.485>	numen iners pacique datum? cede, improba: noster
<stat. theb. 11.486>	hic campus nosterque dies; nunc sera nocentes
<stat. theb. 11.487>	defendis Thebas. ubi tunc, cum bella cieret
<stat. theb. 11.488>	Bacchus et armatas furiarent orgia matres?
<stat. theb. 11.489>	aut ubi segnis eras, dum Martius impia serpens
<stat. theb. 11.490>	stagna bibit, dum Cadmus arat, dum uicta cadit Sphinx,
<stat. theb. 11.491>	dum rogat Oedipoden genitor, dum lampade nostra
<stat. theb. 11.492>	in thalamos Iocasta uenit?' sic urguet, et ultro
<stat. theb. 11.493>	uitantem aspectus etiam pudibundaque longe
<stat. theb. 11.494>	ora reducentem premit astridentibus hydris
<stat. theb. 11.495>	intentatque faces; deiectam in lumina pallam 
<stat. theb. 11.496>	diua trahit magnoque fugit questura Tonanti.
<stat. theb. 11.497>	tunc uero accensae stimulis maioribus irae:
<stat. theb. 11.498>	arma placent, uersaeque uolunt spectare cohortes.
<stat. theb. 11.499>	instaurant crudele nefas; rex impius aptat
<stat. theb. 11.500>	tela et funestae casum prior occupat hastae.
<stat. theb. 11.501>	illa uiam medium clipei conata per orbem
<stat. theb. 11.502>	non perfert ictus atque alto uincitur auro.
<stat. theb. 11.503>	tunc exul subit et clare funesta precatur:
<stat. theb. 11.504>	'di, quos effosso non inritus ore rogauit
<stat. theb. 11.505>	Oedipodes flammare nefas, non improba posco
<stat. theb. 11.506>	uota: piabo manus et eodem pectora ferro
<stat. theb. 11.507>	rescindam, dum me moriens hic sceptra tenentem
<stat. theb. 11.508>	linquat et hunc secum portet minor umbra dolorem.'
<stat. theb. 11.509>	hasta subit uelox equitis femur inter equique
<stat. theb. 11.510>	ilia, letum utrique uolens; sed plaga sedentis
<stat. theb. 11.511>	laxato uitata genu, tamen inrita uoti
<stat. theb. 11.512>	cuspis in obliquis inuenit uulnera costis.
<stat. theb. 11.513>	it praeceps sonipes strictae contemptor habenae
<stat. theb. 11.514>	aruaque sanguineo scribit rutilantia gyro.
<stat. theb. 11.515>	exultat fratris credens hunc ille cruorem
<stat. theb. 11.516>	(credit et ipse metu), totis iamque exul habenis
<stat. theb. 11.517>	indulget, caecusque auidos inlidit in aegrum
<stat. theb. 11.518>	cornipedem cursus. miscentur frena manusque
<stat. theb. 11.519>	telaque, et ad terram turbatis gressibus ambo
<stat. theb. 11.520>	praecipitant. ut nocte rates, quas nubilus Auster
<stat. theb. 11.521>	implicuit, frangunt tonsas mutantque rudentes,
<stat. theb. 11.522>	luctataeque diu tenebris hiemique sibique,
<stat. theb. 11.523>	sicut erant, imo pariter sedere profundo:
<stat. theb. 11.524>	haec pugnae facies. coeunt sine more, sine arte,
<stat. theb. 11.525>	tantum animis iraque, atque ignescentia cernunt
<stat. theb. 11.526>	per galeas odia et uultus rimantur acerbo
<stat. theb. 11.527>	lumine: nil adeo mediae telluris, et enses
<stat. theb. 11.528>	impliciti innexaeque manus, alternaque saeui
<stat. theb. 11.529>	murmura ceu lituos rapiunt aut signa tubarum.
<stat. theb. 11.530>	fulmineos ueluti praeceps cum comminus egit
<stat. theb. 11.531>	ira sues strictisque erexit tergora saetis:
<stat. theb. 11.532>	igne tremunt oculi, lunataque dentibus uncis
<stat. theb. 11.533>	ora sonant; spectat pugnas de rupe propinqua
<stat. theb. 11.534>	uenator pallens canibusque silentia suadet:
<stat. theb. 11.535>	sic auidi incurrunt; necdum letalia miscent
<stat. theb. 11.536>	uulnera, sed coeptus sanguis, facinusque peractum est.
<stat. theb. 11.537>	nec iam opus est Furiis; tantum mirantur et astant
<stat. theb. 11.538>	laudantes, hominumque dolent plus posse furores.
<stat. theb. 11.539>	fratris uterque furens cupit adfectatque cruorem
<stat. theb. 11.540>	et nescit manare suum; tandem inruit exul,
<stat. theb. 11.541>	hortatusque manum, cui fortior ira nefasque
<stat. theb. 11.542>	iustius, alte ensem germani in corpore pressit,
<stat. theb. 11.543>	qua male iam plumis imus tegit inguina thorax.
<stat. theb. 11.544>	ille dolens nondum, sed ferri frigore primo
<stat. theb. 11.545>	territus, in clipeum turbatos colligit artus;
<stat. theb. 11.546>	mox intellecto magis ac magis aeger anhelat
<stat. theb. 11.547>	uulnere. nec parcit cedenti atque increpat hostis:
<stat. theb. 11.548>	'quo retrahis, germane, gradus? hoc languida somno,
<stat. theb. 11.549>	hoc regnis effeta quies, hoc longa sub umbra
<stat. theb. 11.550>	imperia! exilio rebusque exercita egenis
<stat. theb. 11.551>	membra uides; disce arma pati nec fidere laetis.'
<stat. theb. 11.552>	sic pugnant miseri; restabat lassa nefando
<stat. theb. 11.553>	uita duci summusque cruor, poterantque parumper
<stat. theb. 11.554>	stare gradus; sed sponte ruit fraudemque supremam
<stat. theb. 11.555>	in media iam morte parat. clamore Cithaeron
<stat. theb. 11.556>	erigitur, fraterque ratus uicisse leuauit
<stat. theb. 11.557>	ad caelum palmas: 'bene habet! non inrita uoui,
<stat. theb. 11.558>	cerno graues oculos atque ora natantia leto.
<stat. theb. 11.559>	huc aliquis propere sceptrum atque insigne comarum,
<stat. theb. 11.560>	dum uidet.' haec dicens gressus admouit et arma, 
<stat. theb. 11.561>	ceu templis decus et patriae laturus ouanti,
<stat. theb. 11.562>	arma etiam spoliare cupit; nondum ille peractis
<stat. theb. 11.563>	manibus ultrices animam seruabat in iras.
<stat. theb. 11.564>	utque superstantem pronumque in pectora sensit,
<stat. theb. 11.565>	erigit occulte ferrum uitaeque labantis
<stat. theb. 11.566>	reliquias tenues odio suppleuit, et ensem
<stat. theb. 11.567>	iam laetus fati fraterno in corde reliquit.
<stat. theb. 11.568>	ille autem: 'uiuisne an adhuc manet ira superstes,
<stat. theb. 11.569>	perfide, nec sedes umquam meriture quietas?
<stat. theb. 11.570>	huc mecum ad manes! illic quoque pacta reposcam,
<stat. theb. 11.571>	si modo Agenorei stat Cnosia iudicis urna,
<stat. theb. 11.572>	qua reges punire datur.' nec plura locutus
<stat. theb. 11.573>	concidit et totis fratrem grauis obruit armis.
<stat. theb. 11.574>	ite truces animae funestaque Tartara leto
<stat. theb. 11.575>	polluite et cunctas Erebi consumite poenas!
<stat. theb. 11.576>	uosque malis hominum, Stygiae, iam parcite, diuae:
<stat. theb. 11.577>	omnibus in terris scelus hoc omnique sub aeuo
<stat. theb. 11.578>	uiderit una dies, monstrumque infame futuris
<stat. theb. 11.579>	excidat, et soli memorent haec proelia reges.
<stat. theb. 11.580>	at genitor sceleris comperto fine profundis
<stat. theb. 11.581>	erupit tenebris saeuoque in limine profert
<stat. theb. 11.582>	mortem imperfectam: ueteri stat sordida tabo
<stat. theb. 11.583>	utraque canities, et durus sanguine crinis
<stat. theb. 11.584>	obnubit furiale caput; procul ora genaeque
<stat. theb. 11.585>	intus et effossae squalent uestigia lucis.
<stat. theb. 11.586>	uirgo autem impositae sustentat pondera laeuae,
<stat. theb. 11.587>	dextra sedet baculo. qualis si puppe relicta
<stat. theb. 11.588>	exosus manes pigri sulcator Auerni
<stat. theb. 11.589>	exeat ad superos solemque et pallida turbet
<stat. theb. 11.590>	astra, nec ipse diu fortis patiensque superni
<stat. theb. 11.591>	aeris; interea longum cessante magistro
<stat. theb. 11.592>	crescat opus, totisque expectent saecula ripis:
<stat. theb. 11.593>	talis init campum, comitique extrema gementi,
<stat. theb. 11.594>	'duc' ait 'ad natos patremque recentibus, oro,
<stat. theb. 11.595>	inice funeribus!' cunctatur nescia uirgo
<stat. theb. 11.596>	quid paret; impediunt iter implicitosque morantur
<stat. theb. 11.597>	arma, uiri, currus, altaque in strage seniles
<stat. theb. 11.598>	deficiunt gressus et dux miseranda laborat.
<stat. theb. 11.599>	ut quaesita diu monstrauit corpora clamor
<stat. theb. 11.600>	uirginis, insternit totos frigentibus artus.
<stat. theb. 11.601>	nec uox ulla seni: iacet inmugitque cruentis
<stat. theb. 11.602>	uulneribus, nec uerba diu temptata sequuntur.
<stat. theb. 11.603>	dum tractat galeas atque ora latentia quaerit,
<stat. theb. 11.604>	tandem muta diu genitor suspiria soluit:
<stat. theb. 11.605>	'tarda meam, Pietas, longo post tempore mentem
<stat. theb. 11.606>	percutis? estne sub hoc hominis clementia corde?
<stat. theb. 11.607>	uincis io miserum, uincis, Natura, parentem!
<stat. theb. 11.608>	en habeo gemitus lacrimaeque per arida serpunt
<stat. theb. 11.609>	uulnera et in molles sequitur manus impia planctus.
<stat. theb. 11.610>	accipite infandae iusta exequialia mortis,
<stat. theb. 11.611>	crudeles nimiumque mei! nec noscere natos
<stat. theb. 11.612>	adloquiumque aptare licet; dic, uirgo, precanti,
<stat. theb. 11.613>	quem teneo? quo nunc uestras ego saeuus honore
<stat. theb. 11.614>	prosequar inferias? o si fodienda redirent
<stat. theb. 11.615>	lumina et in uultus saeuire ex more potestas!
<stat. theb. 11.616>	heu dolor, heu iusto magis exaudita parentis
<stat. theb. 11.617>	uota malaeque preces! quisnam fuit ille deorum,
<stat. theb. 11.618>	qui stetit orantem iuxta praereptaque uerba
<stat. theb. 11.619>	dictauit Fatis? Furor illa et mouit Erinys
<stat. theb. 11.620>	et pater et genetrix et regna oculique cadentes;
<stat. theb. 11.621>	nil ego: per Ditem iuro dulcesque tenebras
<stat. theb. 11.622>	inmeritamque ducem, subeam sic Tartara digna
<stat. theb. 11.623>	morte, nec irata fugiat me Laius umbra.
<stat. theb. 11.624>	ei mihi, quos nexus fratrum, quae uulnera tracto!
<stat. theb. 11.625>	soluite, quaeso, manus infestaque uincula tandem
<stat. theb. 11.626>	diuidite, et medium nunc saltem admittite patrem.'
<stat. theb. 11.627>	talia dequestus paulatim insumpserat iras
<stat. theb. 11.628>	mortis, et occulte telum, ni nata uetaret,
<stat. theb. 11.629>	quaerebat; sed cauta manu subtraxerat enses
<stat. theb. 11.630>	Antigone. furit inde senex: 'ubi noxia tela?
<stat. theb. 11.631>	heu Furiae! num totum abiit in corpora ferrum?'
<stat. theb. 11.632>	dicentem comes aegra leuat mutumque dolorem
<stat. theb. 11.633>	ipsa premit, saeuum gaudens planxisse parentem.
<stat. theb. 11.634>	olim autem inceptae clamore exterrita pugnae
<stat. theb. 11.635>	regina extulerat notum penetralibus ensem,
<stat. theb. 11.636>	ensem sceptriferi spolium lacrimabile Lai.
<stat. theb. 11.637>	multaque cum superis et diro questa cubili
<stat. theb. 11.638>	et nati furiis et primi coniugis umbris,
<stat. theb. 11.639>	luctata est dextra, et prono uix pectore ferrum
<stat. theb. 11.640>	intrauit tandem: uenas perrumpit aniles
<stat. theb. 11.641>	uulnus et infelix lustratur sanguine lectus.
<stat. theb. 11.642>	illius exili stridentem in pectore plagam
<stat. theb. 11.643>	Ismene conlapsa super lacrimisque comisque
<stat. theb. 11.644>	siccabat plangens: qualis Marathonide silua
<stat. theb. 11.645>	flebilis Erigone caesi prope funera patris
<stat. theb. 11.646>	questibus absumptis tristem iam soluere nodum
<stat. theb. 11.647>	coeperat et fortes ramos moritura legebat.
<stat. theb. 11.648>	et iam laeta ducum spes elusisse duorum
<stat. theb. 11.649>	res Amphionias alio sceptrumque maligna
<stat. theb. 11.650>	transtulerat Fortuna manu, Cadmique tenebat
<stat. theb. 11.651>	iura Creon. miser heu bellorum terminus! illi
<stat. theb. 11.652>	pugnarant fratres. hunc et Mauortia clamant
<stat. theb. 11.653>	semina, et impensus patriae paulo ante Menoeceus
<stat. theb. 11.654>	conciliat populis. scandit fatale tyrannis
<stat. theb. 11.655>	flebilis Aoniae solium: pro blanda potestas
<stat. theb. 11.656>	et sceptri malesuadus amor! numquamne priorum
<stat. theb. 11.657>	haerebunt documenta nouis? iuuat ecce nefasto
<stat. theb. 11.658>	stare loco regimenque manu tractare cruentum.
<stat. theb. 11.659>	quid, melior Fortuna, potes! iam flectere patrem
<stat. theb. 11.660>	incipit atque datis abolere Menoecea regnis.
<stat. theb. 11.661>	primum adeo saeuis imbutus moribus aulae
<stat. theb. 11.662>	(indicium specimenque sui) iubet igne supremo
<stat. theb. 11.663>	arceri Danaos, nudoque sub axe relinqui
<stat. theb. 11.664>	infelix bellum et tristes sine sedibus umbras.
<stat. theb. 11.665>	mox reducem Ogygiae congressus limine portae
<stat. theb. 11.666>	Oedipodem extimuit paulum, seseque minorem
<stat. theb. 11.667>	confessus tacite, promptamque coercuit iram;
<stat. theb. 11.668>	sed redit in regem caecumque audentius hostem
<stat. theb. 11.669>	increpitans, 'procul,' inquit, 'abi, uictoribus omen
<stat. theb. 11.670>	inuisum, et Furias auerte ac moenia lustra
<stat. theb. 11.671>	discessu Thebana tuo. spes longa peracta est:
<stat. theb. 11.672>	uade, iacent nati. quae iam tibi uota supersunt?'
<stat. theb. 11.673>	horruit instinctu rabido, steteruntque trementes
<stat. theb. 11.674>	ceu uisu praesente genae, seniumque recessit.
<stat. theb. 11.675>	tunc natam baculumque manu dimisit, et irae
<stat. theb. 11.676>	innixus tumido uocem de pectore rumpit:
<stat. theb. 11.677>	'iamne uacat saeuire, Creon? modo perfida regna
<stat. theb. 11.678>	fortunaeque locum nostrae, miserande, subisti,
<stat. theb. 11.679>	et tibi iam fas est regum calcare ruinas?
<stat. theb. 11.680>	iam tumulis uictos, socios iam moenibus arces?
<stat. theb. 11.681>	macte, potes digne Thebarum sceptra tueri:
<stat. theb. 11.682>	haec tua prima dies. sed cur noua contrahis amens
<stat. theb. 11.683>	iura? quid anguste tantos metiris honores?
<stat. theb. 11.684>	exilium intendis. timida inclementia regum
<stat. theb. 11.685>	ista! feros auidus quin protinus imbuis enses?
<stat. theb. 11.686>	crede, licet: ueniat cupidus parere satelles
<stat. theb. 11.687>	intrepidusque secet non euitantia colla.
<stat. theb. 11.688>	incipe! an expectas ut pronus supplice dextra
<stat. theb. 11.689>	sternar et inmitis domini uestigia quaeram?
<stat. theb. 11.690>	finge autem temptare, sines? mihine ulla minaris
<stat. theb. 11.691>	supplicia, aut ullos reris superesse timores?
<stat. theb. 11.692>	linquere tecta iubes? caelum terramque reliqui
<stat. theb. 11.693>	sponte, atque ultricem crudelis in ora retorsi
<stat. theb. 11.694>	non ullo cogente manum: quid tale iubere,
<stat. theb. 11.695>	rex inimice, potes? fugio excedoque nefandis
<stat. theb. 11.696>	sedibus; an refert quo funera longa measque
<stat. theb. 11.697>	transportem tenebras? ne non gens cuncta precanti
<stat. theb. 11.698>	concedat, patriae quantum miser incubo terrae!
<stat. theb. 11.699>	sed dulces Thebae. nimirum hic clarior ortus,
<stat. theb. 11.700>	et meliora meos permulcent sidera uultus,
<stat. theb. 11.701>	hic genetrix natique. habeas Thebana regasque
<stat. theb. 11.702>	moenia, quo Cadmus, quo Laius omine rexit
<stat. theb. 11.703>	quoque ego; sic thalamos, sic pignora fida capessas;
<stat. theb. 11.704>	nec tibi sit uirtus fortunam euadere dextra,
<stat. theb. 11.705>	sed lucem deprensus ames. satis omina sanxi, 
<stat. theb. 11.706>	duc age, nata, procul. quid te autem luctibus addo?
<stat. theb. 11.707>	da, rex magne, ducem.' timuit miseranda relinqui
<stat. theb. 11.708>	Antigone mutatque preces: 'felicia per te
<stat. theb. 11.709>	regna, uerende Creon, sanctasque Menoeceos umbras:
<stat. theb. 11.710>	da ueniam adflicto dictisque ignosce superbis.
<stat. theb. 11.711>	hunc morem fandi longae fecere querelae;
<stat. theb. 11.712>	nec soli ferus iste tibi: sic fata deosque
<stat. theb. 11.713>	adloquitur, durus luctu, facilisque nec ipsi
<stat. theb. 11.714>	saepe mihi; pridem indomito sub pectore uiuit
<stat. theb. 11.715>	libertas misera et saeuae spes aspera mortis.
<stat. theb. 11.716>	et nunc ecce tuas inritat callidus iras
<stat. theb. 11.717>	suppliciumque cupit; sed tu maioribus, oro,
<stat. theb. 11.718>	imperii potiare bonis, altusque iacentes
<stat. theb. 11.719>	praetereas, et magna ducum uereare priorum
<stat. theb. 11.720>	funera. et hic quondam solio sublimis et armis
<stat. theb. 11.721>	saeptus opem miseris et iura, potentibus aequus
<stat. theb. 11.722>	supplicibusque, dabat, cui nunc ex agmine tanto
<stat. theb. 11.723>	una comes, necdum exul erat. felicibus hicne
<stat. theb. 11.724>	obstat? in hunc odiis et regni uiribus exis,
<stat. theb. 11.725>	hunc abigis tectis? an ne prope limina clarum
<stat. theb. 11.726>	ingemat et uotis intempestiuus oberret?
<stat. theb. 11.727>	pone metum, procul usque tua summotus ab aula
<stat. theb. 11.728>	flebit; ego erectum subigam et seruire docebo,
<stat. theb. 11.729>	coetibus abducam solaque in sede recondam:
<stat. theb. 11.730>	exul erit. nam quae migranti externa patebunt
<stat. theb. 11.731>	moenia? uis Argos eat hostilesque Mycenas
<stat. theb. 11.732>	squalidus inreptet, uictique ad limen Adrasti
<stat. theb. 11.733>	Aonias referat clades, tenuemque precetur
<stat. theb. 11.734>	rex Thebanus opem? miserae quid crimina gentis
<stat. theb. 11.735>	pandere, quid casus iuuat ostentare pudendos? 
<stat. theb. 11.736>	conde, precor, quodcumque sumus, nec longa precamur
<stat. theb. 11.737>	dona, Creon: miserere senis, maestosque parentis
<stat. theb. 11.738>	hic, precor, hic manes indulge ponere: certe
<stat. theb. 11.739>	Thebanos sepelire licet.' sic orat humique
<stat. theb. 11.740>	uoluitur; abducit genitor saeuumque minatur
<stat. theb. 11.741>	indignans ueniam. qualis leo rupe sub alta,
<stat. theb. 11.742>	quem uiridem quondam siluae montesque tremebant,
<stat. theb. 11.743>	iam piger et longo iacet exarmatus ab aeuo,
<stat. theb. 11.744>	magna tamen facies et non adeunda senectus;
<stat. theb. 11.745>	et si demissas ueniat mugitus ad aures,
<stat. theb. 11.746>	erigitur meminitque sui, uiresque solutas
<stat. theb. 11.747>	ingemit et campis alios regnare leones.
<stat. theb. 11.748>	flectitur adfatu, sed non tamen omnia rector
<stat. theb. 11.749>	supplicis indulget lacrimis partemque recidit
<stat. theb. 11.750>	muneris. 'haud,' inquit, 'patriis prohibebere longe
<stat. theb. 11.751>	finibus, occursu dum non pia templa domosque
<stat. theb. 11.752>	commacules. habeant te lustra tuusque Cithaeron;
<stat. theb. 11.753>	atque haec ecce tuis tellus habitabilis umbris,
<stat. theb. 11.754>	qua bellum geminaeque iacent in sanguine gentes.'
<stat. theb. 11.755>	sic ait, et ficto comitum uulgique gementis
<stat. theb. 11.756>	adsensu limen tumidus regale petebat.
<stat. theb. 11.757>	interea pulsi uallum exitiale Pelasgi
<stat. theb. 11.758>	destituunt furto; nulli sua signa suusque
<stat. theb. 11.759>	ductor: eunt taciti passim et pro funere pulchro
<stat. theb. 11.760>	dedecorem amplexi uitam reditusque pudendos.
<stat. theb. 11.761>	nox fauet et grata profugos amplectitur umbra.

