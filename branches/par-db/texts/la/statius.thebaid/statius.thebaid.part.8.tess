<stat. theb. 8.1>	Vt subitus uates pallentibus incidit umbris
<stat. theb. 8.2>	letiferasque domos orbisque arcana sepulti
<stat. theb. 8.3>	rupit et armato turbauit funere manes,
<stat. theb. 8.4>	horror habet cunctos, Stygiis mirantur in oris
<stat. theb. 8.5>	tela et equos corpusque nouum; nec enim ignibus atris
<stat. theb. 8.6>	conditus aut maesta niger aduentabat ab urna,
<stat. theb. 8.7>	sed belli sudore calens, clipeumque cruentis
<stat. theb. 8.8>	roribus et scissi respersus puluere campi.
<stat. theb. 8.9>	necdum illum aut trunca lustrauerat obuia taxo
<stat. theb. 8.10>	Eumenis, aut furuo Proserpina poste notarat
<stat. theb. 8.11>	coetibus adsumptum functis; quin comminus ipsa
<stat. theb. 8.12>	Fatorum deprensa colus, uisoque pauentes
<stat. theb. 8.13>	augure tunc demum rumpebant stamina Parcae.
<stat. theb. 8.14>	illum et securi circumspexere fragorem
<stat. theb. 8.15>	Elysii, et si quos procul ulteriore barathro
<stat. theb. 8.16>	altera nox aliisque grauat plaga caeca tenebris.
<stat. theb. 8.17>	tunc regemunt pigrique lacus ustaeque paludes,
<stat. theb. 8.18>	umbriferaeque fremit sulcator pallidus undae
<stat. theb. 8.19>	dissiluisse nouo penitus telluris hiatu
<stat. theb. 8.20>	Tartara et admissos non per sua flumina manes.
<stat. theb. 8.21>	forte sedens media regni infelicis in arce
<stat. theb. 8.22>	dux Erebi populos poscebat crimina uitae,
<stat. theb. 8.23>	nil hominum miserans iratusque omnibus umbris.
<stat. theb. 8.24>	stant Furiae circum uariaeque ex ordine Mortes,
<stat. theb. 8.25>	saeuaque multisonas exertat Poena catenas;
<stat. theb. 8.26>	Fata serunt animas et eodem pollice damnant:
<stat. theb. 8.27>	uincit opus. iuxta Minos cum fratre uerendo
<stat. theb. 8.28>	iura bonus meliora monet regemque cruentum
<stat. theb. 8.29>	temperat; adsistunt lacrimis atque igne tumentes
<stat. theb. 8.30>	Cocytos Phlegethonque, et Styx periuria diuum
<stat. theb. 8.31>	arguit. ille autem supera compage soluta
<stat. theb. 8.32>	nec solitus sentire metus expauit oborta
<stat. theb. 8.33>	sidera, iucundaque offensus luce profatur:
<stat. theb. 8.34>	'quae superum labes inimicum impegit Auerno
<stat. theb. 8.35>	aethera? quis rupit tenebras uitaeque silentes
<stat. theb. 8.36>	admonet? unde minae? uter haec mihi proelia fratrum?
<stat. theb. 8.37>	congredior, pereant agedum discrimina rerum.
<stat. theb. 8.38>	nam cui dulce magis? magno me tertia uictum
<stat. theb. 8.39>	deiecit fortuna polo, mundumque nocentem
<stat. theb. 8.40>	seruo; nec iste meus: diris quin peruius astris
<stat. theb. 8.41>	inspicitur. tumidusne meas regnator Olympi
<stat. theb. 8.42>	explorat uires? habeo iam quassa Gigantum
<stat. theb. 8.43>	uincula et aetherium cupidos exire sub axem
<stat. theb. 8.44>	Titanas miserumque patrem: quid me otia maesta
<stat. theb. 8.45>	saeuus et implacidam prohibet perferre quietem
<stat. theb. 8.46>	amissumque odisse diem? pandam omnia regna,
<stat. theb. 8.47>	si placet, et Stygio praetexam Hyperiona caelo.
<stat. theb. 8.48>	Arcada nec superis (quid enim mihi nuntius ambas
<stat. theb. 8.49>	itque reditque domos?) emittam et utrumque tenebo
<stat. theb. 8.50>	Tyndariden. cur autem auidis Ixiona frango
<stat. theb. 8.51>	uerticibus? cur non expectant Tantalon undae?
<stat. theb. 8.52>	anne profanatum totiens Chaos hospite uiuo
<stat. theb. 8.53>	perpetiar? me Pirithoi temerarius ardor
<stat. theb. 8.54>	temptat et audaci Theseus iuratus amico,
<stat. theb. 8.55>	me ferus Alcides tum cum custode remoto
<stat. theb. 8.56>	ferrea Cerbereae tacuerunt limina portae;
<stat. theb. 8.57>	Odrysiis etiam pudet (heu!) patuisse querelis
<stat. theb. 8.58>	Tartar: uidi egomet blanda inter carmina turpes
<stat. theb. 8.59>	Eumenidum lacrimas iterataque pensa Sororum;
<stat. theb. 8.60>	me quoque++sed durae melior uiolentia legis.
<stat. theb. 8.61>	ast ego uix unum, nec celsa ad sidera, furto
<stat. theb. 8.62>	ausus iter Siculo rapui conubia campo:
<stat. theb. 8.63>	nec licuisse ferunt; iniustaeque a Ioue leges
<stat. theb. 8.64>	protinus, et sectum genetrix mihi computat annum.
<stat. theb. 8.65>	sed quid ego haec? i, Tartareas ulciscere sedes,
<stat. theb. 8.66>	Tisiphone; si quando nouis asperrima monstris,
<stat. theb. 8.67>	triste, insuetum, ingens, quod nondum uiderit aether,
<stat. theb. 8.68>	ede nefas, quod mirer ego inuideantque sorores.
<stat. theb. 8.69>	atque adeo fratres (nostrique haec omina sunto
<stat. theb. 8.70>	prima odii), fratres alterna in uulnera laeto
<stat. theb. 8.71>	Marte ruant; sit qui rabidarum more ferarum
<stat. theb. 8.72>	mandat atrox hostile caput, quique igne supremo
<stat. theb. 8.73>	arceat exanimes et manibus aethera nudis
<stat. theb. 8.74>	commaculet: iuuet ista ferum spectare Tonantem.
<stat. theb. 8.75>	praeterea ne sola furor mea regna lacessat,
<stat. theb. 8.76>	quaere deis qui bella ferat, qui fulminis ignes
<stat. theb. 8.77>	infestumque Iouem clipeo fumante repellat.
<stat. theb. 8.78>	faxo haud sit cunctis leuior metus atra mouere
<stat. theb. 8.79>	Tartara frondenti quam iungere Pelion Ossae.'
<stat. theb. 8.80>	dixerat: atque illi iamdudum regia tristis
<stat. theb. 8.81>	attremit oranti, suaque et quae desuper urguet
<stat. theb. 8.82>	nutabat tellus: non fortius aethera uultu
<stat. theb. 8.83>	torquet et astriferos inclinat Iuppiter axes.
<stat. theb. 8.84>	'at tibi quos,' inquit, 'manes, qui limite praeceps
<stat. theb. 8.85>	non licito per inane ruis?' subit ille minantem
<stat. theb. 8.86>	iam tenuis uisu, iam uanescentibus armis,
<stat. theb. 8.87>	iam pedes: extincto tamen interceptus in ore
<stat. theb. 8.88>	augurii perdurat honos, obscuraque fronti
<stat. theb. 8.89>	uitta manet, ramumque tenet morientis oliuae.
<stat. theb. 8.90>	'si licet et sanctis hic ora resoluere fas est
<stat. theb. 8.91>	manibus, o cunctis finitor maxime rerum
<stat. theb. 8.92>	(at mihi, qui quondam causas elementaque noram,
<stat. theb. 8.93>	et sator), oro, minas stimulataque corda remulce,
<stat. theb. 8.94>	neue ira dignare hominem et tua iura timentem;
<stat. theb. 8.95>	nam nec ad Herculeos (unde haec mihi pectora?) raptus,
<stat. theb. 8.96>	nec uenerem inlicitam (crede his insignibus) ausi
<stat. theb. 8.97>	intramus Lethen: fugiat ne tristis in antrum
<stat. theb. 8.98>	Cerberus, aut nostros timeat Proserpina currus.
<stat. theb. 8.99>	augur Apollineis modo dilectissimus aris,
<stat. theb. 8.100>	testor inane Chaos (quid enim hic iurandus Apollo?),
<stat. theb. 8.101>	crimine non ullo subeo noua fata, nec alma
<stat. theb. 8.102>	sic merui de luce rapi; scit iudicis urna
<stat. theb. 8.103>	Dictaei uerumque potest deprendere Minos.
<stat. theb. 8.104>	coniugis insidiis et iniquo uenditus auro
<stat. theb. 8.105>	Argolicas acies (unde haec tibi turba recentum
<stat. theb. 8.106>	umbrarum, et nostrae ueniunt quoque funera dextrae)
<stat. theb. 8.107>	non ignarus ini: subito me turbine mundi
<stat. theb. 8.108>	(horret adhuc animus) mediis e milibus hausit
<stat. theb. 8.109>	nox tua. quae mihi mens, dum per caua uiscera terrae
<stat. theb. 8.110>	uado diu pendens et in aere uoluor operto?
<stat. theb. 8.111>	ei mihi! nil ex me sociis patriaeque relictum,
<stat. theb. 8.112>	uel captum Thebis; iam non Lernaea uidebo
<stat. theb. 8.113>	tecta, nec attonito saltem cinis ibo parenti.
<stat. theb. 8.114>	non tumulo, non igne miser lacrimisque meorum
<stat. theb. 8.115>	productus, toto pariter tibi funere ueni,
<stat. theb. 8.116>	nil istis ausurus equis; nec deprecor umbram
<stat. theb. 8.117>	accipere et tripodum iam non meminisse meorum.
<stat. theb. 8.118>	nam tibi praesagi quis iam super auguris usus,
<stat. theb. 8.119>	cum Parcae tua iussa trahant? sed pectora flectas
<stat. theb. 8.120>	et melior sis, quaeso, deis. si quando nefanda
<stat. theb. 8.121>	huc aderit coniunx, illi funesta reserua
<stat. theb. 8.122>	supplicia: illa tua, rector bone, dignior ira.'
<stat. theb. 8.123>	accipit ille preces indignaturque moueri.
<stat. theb. 8.124>	ut leo, Massyli cum lux stetit obuia ferri,
<stat. theb. 8.125>	tunc iras, tunc arma citat; si decidit hostis,
<stat. theb. 8.126>	ire supra satis est uitamque relinquere uicto.
<stat. theb. 8.127>	interea uittis lauruque insignis opima
<stat. theb. 8.128>	currus et egregiis modo formidatus in armis
<stat. theb. 8.129>	luce palam, fusus nulli nullique fugatus,
<stat. theb. 8.130>	quaeritur: absistunt turmae, suspectaque tellus
<stat. theb. 8.131>	omnibus, infidi miles uestigia campi
<stat. theb. 8.132>	circumit, atque auidae tristis locus ille ruinae
<stat. theb. 8.133>	cessat et inferni uitatur honore sepulcri.
<stat. theb. 8.134>	nuntius hortanti diuersa in parte maniplos
<stat. theb. 8.135>	Adrasto, uix ipse ratus uidisse, Philaemon
<stat. theb. 8.136>	aduolat et trepidans (steterat nam forte cadenti
<stat. theb. 8.137>	proximus inspectoque miser pallebat hiatu),
<stat. theb. 8.138>	'uerte gradum, fuge rector' ait 'si Dorica saltem
<stat. theb. 8.139>	terra loco patriaeque manent, ubi liquimus, arces.
<stat. theb. 8.140>	non armis, non sanguine opus: quid inutile ferrum
<stat. theb. 8.141>	stringimus in Thebas? currus humus impia sorbet
<stat. theb. 8.142>	armaque bellantesque uiros; fugere ecce uidetur
<stat. theb. 8.143>	hic etiam, quo stamus, ager. uidi ipse profundae
<stat. theb. 8.144>	noctis iter ruptaque soli compage ruentem
<stat. theb. 8.145>	illum heu, praesagis quo nullus amicior astris,
<stat. theb. 8.146>	Oecliden, frustraque manus cum uoce tetendi.
<stat. theb. 8.147>	mira loquor, sulcos etiamnum, rector, equorum
<stat. theb. 8.148>	fumantemque locum et spumis madida arua reliqui.
<stat. theb. 8.149>	nec commune malum est: tellus agnoscit alumnos,
<stat. theb. 8.150>	stat Thebana acies.' stupet haec et credere Adrastus 
<stat. theb. 8.151>	cunctatur; sed Mopsus idem trepidusque ferebat
<stat. theb. 8.152>	Actor idem. iam Fama nouis terroribus audax
<stat. theb. 8.153>	non unum cecidisse refert. sponte agmina retro
<stat. theb. 8.154>	non expectato reuocantum more tubarum
<stat. theb. 8.155>	praecipitant: sed torpet iter, falluntque ruentes
<stat. theb. 8.156>	genua uiros; ipsique (putes sensisse) repugnant
<stat. theb. 8.157>	cornipedes nulloque truces hortamine parent
<stat. theb. 8.158>	nec celerare gradum nec tollere lumina terra.
<stat. theb. 8.159>	fortius incursant Tyrii, sed Vesper opacus
<stat. theb. 8.160>	lunares iam ducit equos; data foedere paruo
<stat. theb. 8.161>	maesta uiris requies et nox auctura timores.
<stat. theb. 8.162>	quae tibi nunc facies postquam permissa gemendi
<stat. theb. 8.163>	copia! qui fletus galeis cecidere solutis!
<stat. theb. 8.164>	nil solitum fessos iuuat; abiecere madentes,
<stat. theb. 8.165>	sicut erant, clipeos, nec quisquam spicula tersit,
<stat. theb. 8.166>	nec laudauit equum, nitidae nec cassidis altam
<stat. theb. 8.167>	compsit adornauitque iubam; uix magna lauare
<stat. theb. 8.168>	uulnera et efflantes libet internectere plagas:
<stat. theb. 8.169>	tantus ubique dolor. mensas alimentaque bello
<stat. theb. 8.170>	debita nec pugnae suasit timor: omnia laudes,
<stat. theb. 8.171>	Amphiarae, tuas fecundaque pectora ueri
<stat. theb. 8.172>	commemorant lacrimis, et per tentoria sermo
<stat. theb. 8.173>	unus: abisse deos dilapsaque numina castris:
<stat. theb. 8.174>	'heu ubi laurigeri currus sollemniaque arma
<stat. theb. 8.175>	et galeae uittatus apex? hoc antra lacusque
<stat. theb. 8.176>	Castalii tripodumque fides? sic gratus Apollo?
<stat. theb. 8.177>	quis mihi sidereos lapsus mentemque sinistri
<stat. theb. 8.178>	fulguris, aut caesis saliat quod numen in extis,
<stat. theb. 8.179>	quando iter, unde morae, quae saeuis utilis armis,
<stat. theb. 8.180>	quae pacem magis hora uelit? quis iam omne futurum
<stat. theb. 8.181>	proferet, aut cum quo uolucres mea fata loquentur?
<stat. theb. 8.182>	hos quoque bellorum casus nobisque tibique
<stat. theb. 8.183>	praescieras et (quanta sacro sub pectore uirtus!)
<stat. theb. 8.184>	uenisti tamen et miseris comes additus armis.
<stat. theb. 8.185>	et cum te tellus fatalisque hora uocaret,
<stat. theb. 8.186>	tu Tyrias acies aduersaque signa uacasti
<stat. theb. 8.187>	sternere; tunc etiam media de morte timendum
<stat. theb. 8.188>	hostibus infestaque abeuntem uidimus hasta.
<stat. theb. 8.189>	et nunc te quis casus habet? poterisne reuerti
<stat. theb. 8.190>	sedibus a Stygiis altaque erumpere terra?
<stat. theb. 8.191>	anne sedes hilaris iuxta, tua numina, Parcas
<stat. theb. 8.192>	et uice concordi discis uentura docesque?
<stat. theb. 8.193>	an tibi felices lucos miseratus Auerni
<stat. theb. 8.194>	rector et Elysias dedit inseruare uolucres?
<stat. theb. 8.195>	quidquid es, aeternus Phoebo dolor et noua clades
<stat. theb. 8.196>	semper eris mutisque diu plorabere Delphis.
<stat. theb. 8.197>	hic Tenedon Chrysenque dies partuque ligatum
<stat. theb. 8.198>	Delon et intonsi claudet penetralia Branchi,
<stat. theb. 8.199>	nec Clarias hac luce fores Didymaeaque quisquam
<stat. theb. 8.200>	limina nec Lyciam supplex consultor adibit.
<stat. theb. 8.201>	quin et cornigeri uatis nemus atque Molosso
<stat. theb. 8.202>	quercus anhela Ioui Troianaque Thymbra tacebit.
<stat. theb. 8.203>	ipsi amnes ipsaeque uolent arescere laurus,
<stat. theb. 8.204>	ipse nihil certum sagis clangoribus aether
<stat. theb. 8.205>	praecinet, et nulla ferientur ab alite nubes.
<stat. theb. 8.206>	iamque erit ille dies quo te quoque conscia fatis
<stat. theb. 8.207>	templa colant reddatque tuus responsa sacerdos.'
<stat. theb. 8.208>	talia fatidico peragunt sollemnia regi,
<stat. theb. 8.209>	ceu flammas ac dona rogo tristesque rependant
<stat. theb. 8.210>	exequias mollique animam tellure reponant.
<stat. theb. 8.211>	fracta dehinc cunctis auersaque pectora bello.
<stat. theb. 8.212>	sic fortes Minyas subito cum funere Tiphys
<stat. theb. 8.213>	destituit, non arma sequi, non ferre uidetur
<stat. theb. 8.214>	remus aquas, ipsique minus iam ducere uenti.
<stat. theb. 8.215>	iam fessis gemitu paulatim corda leuabat
<stat. theb. 8.216>	exhaustus sermone dolor; nox addita curas
<stat. theb. 8.217>	obruit et facilis lacrimis inrepere somnus.
<stat. theb. 8.218>	at non Sidoniam diuersa in parte per urbem
<stat. theb. 8.219>	nox eadem: uario producunt sidera ludo
<stat. theb. 8.220>	ante domos intraque, ipsaeque ad moenia marcent
<stat. theb. 8.221>	excubiae; gemina aera sonant Idaeaque terga
<stat. theb. 8.222>	et moderata sonum uario spiramine buxus.
<stat. theb. 8.223>	tunc dulces superos atque omne ex ordine alumnum
<stat. theb. 8.224>	numen ubique sacri resonant paeanes, ubique
<stat. theb. 8.225>	serta coronatumque merum. nunc funera rident
<stat. theb. 8.226>	auguris ignari, contraque in tempore certant
<stat. theb. 8.227>	Tiresian laudare suum; nunc facta reuoluunt
<stat. theb. 8.228>	maiorum ueteresque canunt ab origine Thebas:
<stat. theb. 8.229>	hi mare Sidonium manibusque attrita Tonantis
<stat. theb. 8.230>	cornua et ingenti sulcatum Nerea tauro,
<stat. theb. 8.231>	hi Cadmum lassamque bouem fetosque cruenti
<stat. theb. 8.232>	Martis agros, alii Tyriam reptantia saxa
<stat. theb. 8.233>	ad chelyn et duras animantem Amphiona cautes,
<stat. theb. 8.234>	hi grauidam Semelen, illi Cythereia laudant
<stat. theb. 8.235>	conubia et multa deductam lampade fratrum
<stat. theb. 8.236>	Harmoniam: nullis deest sua fabula mensis.
<stat. theb. 8.237>	ceu modo gemmiferum thyrso populatus Hydaspen
<stat. theb. 8.238>	Eoasque domos nigri uexilla triumphi
<stat. theb. 8.239>	Liber et ignotos populis ostenderet Indos.
<stat. theb. 8.240>	tunc primum ad coetus sociaeque ad foedera mensae
<stat. theb. 8.241>	semper inaspectum diraque in sede latentem
<stat. theb. 8.242>	Oedipoden exisse ferunt uultuque sereno
<stat. theb. 8.243>	canitiem nigram squalore et sordida fusis
<stat. theb. 8.244>	ora comis laxasse manu sociumque benignos
<stat. theb. 8.245>	adfatus et abacta prius solacia passum,
<stat. theb. 8.246>	quin hausisse dapes insiccatumque cruorem
<stat. theb. 8.247>	deiecisse genis. cunctos auditque refertque,
<stat. theb. 8.248>	qui Ditem et Furias tantum et si quando regentem
<stat. theb. 8.249>	Antigonen maestis solitus pulsare querelis.
<stat. theb. 8.250>	causa latet. non hunc Tyrii fors prospera belli,
<stat. theb. 8.251>	tantum bella iuuant; natum hortaturque probatque
<stat. theb. 8.252>	nec uicisse uelit; sed primos comminus enses
<stat. theb. 8.253>	et sceleris tacito rimatur semina uoto.
<stat. theb. 8.254>	inde epulae dulces ignotaque gaudia uultu.
<stat. theb. 8.255>	qualis post longae Phineus ieiunia poenae,
<stat. theb. 8.256>	nil stridere domi uolucresque ut sensit abactas
<stat. theb. 8.257>	(necdum tota fides), hilaris mensasque torosque
<stat. theb. 8.258>	nec turbata feris tractauit pocula pennis.
<stat. theb. 8.259>	cetera Graiorum curis armisque iacebat
<stat. theb. 8.260>	fessa cohors; alto castrorum ex aggere Adrastus
<stat. theb. 8.261>	laetificos tenui captabat corde tumultus,
<stat. theb. 8.262>	quamquam aeger senio, sed agit miseranda potestas
<stat. theb. 8.263>	inuigilare malis. illum aereus undique clamor
<stat. theb. 8.264>	Thebanique urunt sonitus, et amara lacessit
<stat. theb. 8.265>	tibia, tum nimio uoces marcore superbae
<stat. theb. 8.266>	incertaeque faces et iam male peruigil ignis.
<stat. theb. 8.267>	sic ubi per fluctus uno ratis obruta somno
<stat. theb. 8.268>	conticuit, tantique maris secura iuuentus
<stat. theb. 8.269>	mandauere animas: solus stat puppe magister
<stat. theb. 8.270>	peruigil inscriptaque deus qui nauigat alno.
<stat. theb. 8.271>	tempus erat iunctos cum iam soror ignea Phoebi
<stat. theb. 8.272>	sensit equos penitusque cauam sub luce parata
<stat. theb. 8.273>	Oceani mugire domum, seseque uagantem
<stat. theb. 8.274>	colligit et leuiter moto fugat astra flagello:
<stat. theb. 8.275>	concilium rex triste uocat, quaeruntque gementes
<stat. theb. 8.276>	quis tripodas successor agat, quo prodita laurus
<stat. theb. 8.277>	transeat atque orbum uittae decus. haud mora, cuncti
<stat. theb. 8.278>	insignem fama sanctoque Melampode cretum
<stat. theb. 8.279>	Thiodamanta uolunt, quicum ipse arcana deorum
<stat. theb. 8.280>	partiri et uisas uni sociare solebat
<stat. theb. 8.281>	Amphiaraus aues, tantaeque haud inuidus artis
<stat. theb. 8.282>	gaudebat dici similem iuxtaque secundum.
<stat. theb. 8.283>	illum ingens confundit honos inopinaque turbat
<stat. theb. 8.284>	gloria et oblatas frondes summissus adorat
<stat. theb. 8.285>	seque oneri negat esse parem, cogique meretur.
<stat. theb. 8.286>	sicut Achaemenius solium gentesque paternas
<stat. theb. 8.287>	excepit si forte puer, cui uiuere patrem
<stat. theb. 8.288>	tutius, incerta formidine gaudia librat
<stat. theb. 8.289>	an fidi proceres, ne pugnet uulgus habenis,
<stat. theb. 8.290>	cui latus Euphratae, cui Caspia limina mandet;
<stat. theb. 8.291>	sumere tunc arcus ipsumque onerare ueretur
<stat. theb. 8.292>	patris equum uisusque sibi nec sceptra capaci
<stat. theb. 8.293>	sustentare manu nec adhuc implere tiaran.
<stat. theb. 8.294>	atque is ubi intorto signatus uellere crinem
<stat. theb. 8.295>	conuenitque deis, hilari per castra tumultu
<stat. theb. 8.296>	uadit ouans ac, prima sui documenta, sacerdos
<stat. theb. 8.297>	Tellurem placare parat: nec futile maestis
<stat. theb. 8.298>	id uisum Danais. geminas ergo ilicet aras
<stat. theb. 8.299>	arboribus uiuis et adulto caespite texi
<stat. theb. 8.300>	imperat, innumerosque deae, sua munera, flores 
<stat. theb. 8.301>	et cumulos frugum et quidquid nouat impiger annus
<stat. theb. 8.302>	addit et intacto spargens altaria lacte
<stat. theb. 8.303>	incipit: 'o hominum diuumque aeterna creatrix,
<stat. theb. 8.304>	quae fluuios siluasque animarum et semina mundo
<stat. theb. 8.305>	cuncta Prometheasque manus Pyrrhaeaque saxa
<stat. theb. 8.306>	gignis, et impastis quae prima alimenta dedisti
<stat. theb. 8.307>	mutastique uiris, quae pontum ambisque uehisque:
<stat. theb. 8.308>	te penes et pecudum gens mitis et ira ferarum
<stat. theb. 8.309>	et uolucrum requies; firmum atque inmobile mundi
<stat. theb. 8.310>	robur inoccidui, te uelox machina caeli
<stat. theb. 8.311>	aere pendentem uacuo, te currus uterque
<stat. theb. 8.312>	circumit, o rerum media indiuisaque magnis
<stat. theb. 8.313>	fratribus! ergo simul tot gentibus alma, tot altis
<stat. theb. 8.314>	urbibus ac populis, subterque ac desuper una
<stat. theb. 8.315>	sufficis, astriferumque domos Atlanta supernas
<stat. theb. 8.316>	ferre laborantem nullo uehis ipsa labore:
<stat. theb. 8.317>	nos tantum portare negas? nos, diua, grauaris?
<stat. theb. 8.318>	quod, precor, ignari luimus scelus? an quia plebes
<stat. theb. 8.319>	externa Inachiis huc aduentamus ab oris?
<stat. theb. 8.320>	omne homini natale solum, nec te, optima, saeuo
<stat. theb. 8.321>	tamque humili populos deceat distinguere fine
<stat. theb. 8.322>	undique ubique tuos; maneas communis et arma
<stat. theb. 8.323>	hinc atque inde feras; liceat, precor, ordine belli
<stat. theb. 8.324>	pugnaces efflare animas et reddere caelo.
<stat. theb. 8.325>	ne rape tam subitis spirantia corpora bustis,
<stat. theb. 8.326>	ne propera: ueniemus enim, quo limite cuncti,
<stat. theb. 8.327>	qua licet ire uia; tantum exorata Pelasgis
<stat. theb. 8.328>	siste leuem campum, celeres neu praecipe Parcas.
<stat. theb. 8.329>	at tu, care deis, quem non manus ulla nec enses
<stat. theb. 8.330>	Sidonii, sed magna sinu Natura soluto, 
<stat. theb. 8.331>	ceu te Cirrhaeo meritum tumularet hiatu,
<stat. theb. 8.332>	sic amplexa coit, hilaris des, oro, precatus
<stat. theb. 8.333>	nosse tuos, caeloque et uera monentibus aris
<stat. theb. 8.334>	concilies, et quae populis proferre parabas,
<stat. theb. 8.335>	me doceas: tibi sacra feram praesaga, tuique
<stat. theb. 8.336>	numinis interpres te Phoebo absente uocabo.
<stat. theb. 8.337>	ille mihi Delo Cirrhaque potentior omni,
<stat. theb. 8.338>	quo ruis, ille adytis melior locus.' haec ubi dicta,
<stat. theb. 8.339>	nigrantes terra pecudes obscuraque mergit
<stat. theb. 8.340>	armenta, ac uiuis cumulos undantis harenae
<stat. theb. 8.341>	aggerat et uati mortis simulacra rependit.
<stat. theb. 8.342>	talia apud Graios, cum iam Mauortia contra
<stat. theb. 8.343>	cornua, iam saeuos fragor aereus excitat enses.
<stat. theb. 8.344>	addit acerba sonum Teumesi e uertice crinem
<stat. theb. 8.345>	incutiens acuitque tubas et sibila miscet
<stat. theb. 8.346>	Tisiphone: stupet insolito clangore Cithaeron
<stat. theb. 8.347>	marcidus et turres carmen non tale secutae.
<stat. theb. 8.348>	iam trepidas Bellona fores armataque pulsat
<stat. theb. 8.349>	limina, iam multo laxantur cardine Thebae.
<stat. theb. 8.350>	turbat eques pedites, currus properantibus obstant,
<stat. theb. 8.351>	ceu Danai post terga premant: sic omnibus alae
<stat. theb. 8.352>	artantur portis septemque excursibus haerent.
<stat. theb. 8.353>	Ogygiis it sorte Creon, Eteoclea mittunt
<stat. theb. 8.354>	Neistae, celsas Homoloidas occupat Haemon,
<stat. theb. 8.355>	Hypsea Proetiae, celsum fudere Dryanta
<stat. theb. 8.356>	Electrae, quatit Hypsistas manus Eurymedontis,
<stat. theb. 8.357>	culmina magnanimus stipat Dircaea Menoeceus.
<stat. theb. 8.358>	qualis ubi auersi secretus pabula caeli
<stat. theb. 8.359>	Nilus et Eoas magno bibit ore pruinas,
<stat. theb. 8.360>	scindit fontis opes septemque patentibus aruis
<stat. theb. 8.361>	in mare fert hiemes; penitus cessere fugatae
<stat. theb. 8.362>	Nereides dulcique timent occurrere ponto.
<stat. theb. 8.363>	tristis at inde gradum tarde mouet Inacha pubes,
<stat. theb. 8.364>	praecipue Eleae Lacedaemoniaeque cohortes
<stat. theb. 8.365>	et Pylii; subitum nam Thiodamanta sequuntur
<stat. theb. 8.366>	augure fraudati, necdum accessere regenti.
<stat. theb. 8.367>	nec tua te, princeps tripodum, sola agmina quaerunt:
<stat. theb. 8.368>	cuncta phalanx sibi deesse putat; minor ille per alas
<stat. theb. 8.369>	septimus extat apex. liquido uelut aethere nubes
<stat. theb. 8.370>	inuida Parrhasiis unum si detrahat astris,
<stat. theb. 8.371>	truncus honor Plaustri, nec idem riget igne reciso
<stat. theb. 8.372>	axis, et incerti numerant sua sidera nautae.
<stat. theb. 8.373>	sed iam bella uocant: alias noua suggere uires,
<stat. theb. 8.374>	Calliope, maiorque chelyn mihi tendat Apollo.
<stat. theb. 8.375>	fatalem populis ultro poscentibus horam
<stat. theb. 8.376>	admouet atra dies, Stygiisque emissa tenebris
<stat. theb. 8.377>	Mors fruitur caelo bellatoremque uolando
<stat. theb. 8.378>	campum operit nigroque uiros inuitat hiatu,
<stat. theb. 8.379>	nil uulgare legens, sed quae dignissima uita
<stat. theb. 8.380>	funera, praecipuos annis animisque, cruento
<stat. theb. 8.381>	ungue notat: iamque in miseros pensum omne Sororum
<stat. theb. 8.382>	scinditur, et Furiae rapuerunt licia Parcis.
<stat. theb. 8.383>	stat medius campis etiamnum cuspide sicca
<stat. theb. 8.384>	Bellipotens, iamque hos clipeum, iam uertit ad illos
<stat. theb. 8.385>	arma ciens aboletque domos, conubia, natos.
<stat. theb. 8.386>	pellitur et patriae et, qui mente nouissimus exit,
<stat. theb. 8.387>	lucis amor; tenet in capulis hastisque paratas
<stat. theb. 8.388>	ira manus, animusque ultra thoracas anhelus
<stat. theb. 8.389>	conatur, galeaeque tremunt horrore comarum.
<stat. theb. 8.390>	quid mirum caluisse uiros? flammantur in hostem
<stat. theb. 8.391>	cornipedes niueoque rigant sola putria nimbo,
<stat. theb. 8.392>	corpora ceu mixti dominis irasque sedentum
<stat. theb. 8.393>	induerint: sic frena terunt, sic proelia poscunt
<stat. theb. 8.394>	hinnitu tolluntque armos equitesque supinant.
<stat. theb. 8.395>	iamque ruunt, primusque uirum concurrere puluis
<stat. theb. 8.396>	incipit, et spatiis utrimque aequalibus acti
<stat. theb. 8.397>	aduentant mediumque uident decrescere campum.
<stat. theb. 8.398>	iam clipeus clipeis, umbone repellitur umbo,
<stat. theb. 8.399>	ense minax ensis, pede pes et cuspide cuspis:
<stat. theb. 8.400>	sic obnixa acies pariter suspiria fumant,
<stat. theb. 8.401>	admotaeque nitent aliena in casside cristae.
<stat. theb. 8.402>	pulcher adhuc belli uultus: stant uertice coni,
<stat. theb. 8.403>	plena armenta uiris, nulli sine praeside currus,
<stat. theb. 8.404>	arma loco, splendent clipei pharetraeque decorae
<stat. theb. 8.405>	cingulaque et nondum deforme cruoribus aurum.
<stat. theb. 8.406>	at postquam rabies et uitae prodiga uirtus
<stat. theb. 8.407>	emisere animos, non tanta cadentibus Haedis
<stat. theb. 8.408>	aeriam Rhodopen solida niue uerberat Arctos,
<stat. theb. 8.409>	nec fragor Ausoniae tantus cum Iuppiter omni
<stat. theb. 8.410>	arce tonat, tanta quatitur nec grandine Syrtis
<stat. theb. 8.411>	cum Libyae Boreas Italos niger attulit imbres.
<stat. theb. 8.412>	exclusere diem telis, stant ferrea caelo
<stat. theb. 8.413>	nubila, nec iaculis artatus sufficit aer.
<stat. theb. 8.414>	hi pereunt missis, illi redeuntibus hastis,
<stat. theb. 8.415>	concurrunt per inane sudes et mutua perdunt
<stat. theb. 8.416>	uulnera, concurrunt hastae, stridentia funda
<stat. theb. 8.417>	saxa pluunt, uolucres imitantur fulgura glandes
<stat. theb. 8.418>	et formidandae non una morte sagittae.
<stat. theb. 8.419>	nec locus ad terram telis: in corpora ferrum
<stat. theb. 8.420>	omne cadit; saepe ignari perimuntque caduntque
<stat. theb. 8.421>	casus agit uirtutis opus: nunc turba recedit,
<stat. theb. 8.422>	nunc premit, ac uicibus tellurem amittit et aufert.
<stat. theb. 8.423>	ut uentis nimbisque minax cum soluit habenas
<stat. theb. 8.424>	Iuppiter alternoque adfligit turbine mundum:
<stat. theb. 8.425>	stat caeli diuersa acies, nunc fortior Austri,
<stat. theb. 8.426>	nunc Aquilonis hiems, donec pugnante procella
<stat. theb. 8.427>	aut nimiis hic uicit aquis, aut ille sereno.
<stat. theb. 8.428>	principium pugnae turmas Asopius Hypseus
<stat. theb. 8.429>	Oebalias (namque hae magnum et gentile tumentes
<stat. theb. 8.430>	Euboicum duris rumpunt umbonibus agmen)
<stat. theb. 8.431>	reppulit erepto cunei ductore Menalca.
<stat. theb. 8.432>	hic et mente Lacon, crudi torrentis alumnus
<stat. theb. 8.433>	(nec turpauit auos), hastam ultra pectus euntem,
<stat. theb. 8.434>	ne pudor in tergo, per et ossa et uiscera retro
<stat. theb. 8.435>	extrahit atque hosti dextra labente remittit
<stat. theb. 8.436>	sanguineam: dilecta genis morientis oberrant
<stat. theb. 8.437>	Taygeta et pugnae laudataque uerbera matri.
<stat. theb. 8.438>	Phaedimon Iasiden arcu Dircaeus Amyntas
<stat. theb. 8.439>	destinat: heu celeres Parcae! iam palpitat aruis
<stat. theb. 8.440>	Phaedimus, et certi nondum tacet arcus Amyntae.
<stat. theb. 8.441>	abstulit ex umero dextram Calydonius Agreus
<stat. theb. 8.442>	Phegeos: illa suum terra tenet improba ferrum
<stat. theb. 8.443>	et mouet; extimuit sparsa inter tela iacentem
<stat. theb. 8.444>	praegrediens truncamque tamen percussit Acoetes.
<stat. theb. 8.445>	Iphin atrox Acamas, Argum ferus impulit Hypseus,
<stat. theb. 8.446>	strauit Abanta Pheres, diuersaque uulnera flentes
<stat. theb. 8.447>	Iphis eques, pedes Argus, Abas auriga iacebant.
<stat. theb. 8.448>	Inachidae gemini geminos e sanguine Cadmi
<stat. theb. 8.449>	occultos galeis (saeua ignorantia belli)
<stat. theb. 8.450>	perculerant ferro; sed dum spolia omnia caesis
<stat. theb. 8.451>	eripiunt, uidere nefas, et maestus uterque
<stat. theb. 8.452>	respicit ad fratrem pariterque errasse queruntur.
<stat. theb. 8.453>	cultor Ion Pisae cultorem Daphnea Cirrhae
<stat. theb. 8.454>	turbatis prostrauit equis: hunc laudat ab alto
<stat. theb. 8.455>	Iuppiter, hunc tardus frustra miseratur Apollo.
<stat. theb. 8.456>	ingentes Fortuna uiros inlustrat utrimque
<stat. theb. 8.457>	sanguine in aduerso: Danaos Cadmeius Haemon
<stat. theb. 8.458>	sternit agitque, furens sequitur Tyria agmina Tydeus;
<stat. theb. 8.459>	Pallas huic praesens, illum Tirynthius implet.
<stat. theb. 8.460>	qualiter hiberni summis duo montibus amnes
<stat. theb. 8.461>	franguntur geminaque cadunt in plana ruina:
<stat. theb. 8.462>	contendisse putes uter arua arbustaque tollat
<stat. theb. 8.463>	altius aut superet pontes; et cum una receptas
<stat. theb. 8.464>	confundit iam uallis aquas, sibi quisque superbus
<stat. theb. 8.465>	ire cupit, pontoque negant descendere mixti.
<stat. theb. 8.466>	ibat fumiferam quatiens Onchestius Idas
<stat. theb. 8.467>	lampada per medios turbabatque agmina Graium,
<stat. theb. 8.468>	igne uiam rumpens; magno quem comminus ictu
<stat. theb. 8.469>	Tydeos hasta feri dispulsa casside fixit.
<stat. theb. 8.470>	ille ingens in terga iacet, stat fronte superstes
<stat. theb. 8.471>	lancea, conlapsae ueniunt in tempora flammae.
<stat. theb. 8.472>	prosequitur Tydeus: 'saeuos ne dixeris Argos,
<stat. theb. 8.473>	igne tuo, Thebane, (rogum concedimus) arde!'
<stat. theb. 8.474>	inde, uelut primo tigris gauisa cruore
<stat. theb. 8.475>	per totum cupit ire pecus, sic Aona saxo,
<stat. theb. 8.476>	ense Pholum, Chromin ense, duos Helicaonas hasta
<stat. theb. 8.477>	transigit, Aegaeae Veneris quod Maera sacerdos
<stat. theb. 8.478>	ediderat prohibente dea; uos praeda cruenti
<stat. theb. 8.479>	Tydeos, it saeuas etiamnum mater ad aras.
<stat. theb. 8.480>	nec minus Herculeum contra uagus Haemona ducit
<stat. theb. 8.481>	sanguis: inexpleto rapitur per milia ferro,
<stat. theb. 8.482>	nunc tumidae Calydonis opes, nunc torua Pylenes
<stat. theb. 8.483>	agmina, nunc maestae fundens Pleuronis alumnos,
<stat. theb. 8.484>	donec in Olenium fessa iam cuspide Buten
<stat. theb. 8.485>	incidit. hunc turmis obuersum et abire uetantem
<stat. theb. 8.486>	adgreditur; puer ille, puer malasque comamque
<stat. theb. 8.487>	integer, ignaro cui tunc Thebana bipennis
<stat. theb. 8.488>	in galeam librata uenit: finduntur utroque
<stat. theb. 8.489>	tempora diuiduique cadunt in bracchia crines,
<stat. theb. 8.490>	et non hoc metuens inopino limine uita
<stat. theb. 8.491>	exiluit. tunc flauum Hypanin flauumque Politen
<stat. theb. 8.492>	(ille genas Phoebo, crinem hic pascebat Iaccho:
<stat. theb. 8.493>	saeuus uterque deus), uictis Hyperenora iungit
<stat. theb. 8.494>	conuersumque fuga Damasum; sed lapsa per armos
<stat. theb. 8.495>	hasta uiri trans pectus abit parmamque tenenti
<stat. theb. 8.496>	excutit et summa fugiens in cuspide portat.
<stat. theb. 8.497>	sterneret aduersos etiamnum Ismenius Haemon
<stat. theb. 8.498>	Inachidas (nam tela regit uiresque ministrat
<stat. theb. 8.499>	Amphitryoniades), saeuum sed Tydea contra
<stat. theb. 8.500>	Pallas agit. iamque aduerso uenere fauore
<stat. theb. 8.501>	comminus, et placido prior haec Tirynthius ore:
<stat. theb. 8.502>	'fida soror, quaenam hunc belli caligine nobis
<stat. theb. 8.503>	congressum fortuna tulit? num regia Iuno
<stat. theb. 8.504>	hoc molita nefas? citius me fulmina contra
<stat. theb. 8.505>	(infandum!) ruere et magno bellare parenti
<stat. theb. 8.506>	aspiciat. genus huic++sed mitto agnoscere, quando
<stat. theb. 8.507>	tu diuersa foues, nec si ipsum comminus Hyllum
<stat. theb. 8.508>	Tydeos hasta tui Stygioque ex orbe remissum
<stat. theb. 8.509>	Amphitryona petat; teneo aeternumque tenebo
<stat. theb. 8.510>	quantum haec, diua, manus, quotiens sudauerit aegis
<stat. theb. 8.511>	ista mihi, duris famulus dum casibus omnes
<stat. theb. 8.512>	lustro uagus terras; ipsa (heu!) comes inuia mecum
<stat. theb. 8.513>	Tartara, ni superos Acheron excluderet, isses.
<stat. theb. 8.514>	tu patriam caelumque mihi++quis tanta relatu
<stat. theb. 8.515>	aequet? habe totas, si mens excindere, Thebas.
<stat. theb. 8.516>	cedo equidem ueniamque precor.' sic orsus abibat.
<stat. theb. 8.517>	Pallada mulcet honos: rediit ardore remisso
<stat. theb. 8.518>	uultus et erecti sederunt pectoris angues.
<stat. theb. 8.519>	sensit abisse deum; leuius Cadmeius Haemon
<stat. theb. 8.520>	tela rotat nulloque manum cognoscit in ictu.
<stat. theb. 8.521>	tunc magis atque magis uires animusque recedunt,
<stat. theb. 8.522>	nec pudor ire retro; cedentem Acheloius heros
<stat. theb. 8.523>	impetit, et librans uni sibi missile telum
<stat. theb. 8.524>	derexit iactus summae qua margine parmae
<stat. theb. 8.525>	ima sedet galea et iuguli uitalia lucent.
<stat. theb. 8.526>	nec frustrata manus, mortemque inuenerat hasta;
<stat. theb. 8.527>	sed prohibet paulumque umeri libare sinistri
<stat. theb. 8.528>	praebuit et merito parcit Tritonia fratri.
<stat. theb. 8.529>	ille tamen nec stare loco nec comminus ire
<stat. theb. 8.530>	amplius aut uultus audet perferre cruenti
<stat. theb. 8.531>	Tydeos, aegra animo uis ac fiducia cessit.
<stat. theb. 8.532>	qualis saetigeram Lucana cuspide frontem
<stat. theb. 8.533>	strictus aper, penitus cui non infossa cerebro
<stat. theb. 8.534>	uulnera, nec felix dextrae tenor, in latus iras
<stat. theb. 8.535>	frangit et expertae iam non uenit obuius hastae.
<stat. theb. 8.536>	ecce ducem turmae certa indignatus in hostem
<stat. theb. 8.537>	spicula felici Prothoum torquere lacerto,
<stat. theb. 8.538>	turbidus Oenides una duo corpora pinu,
<stat. theb. 8.539>	cornipedemque equitemque, ferit: ruit ille ruentem
<stat. theb. 8.540>	in Prothoum lapsasque manu quaerentis habenas
<stat. theb. 8.541>	in uultus galeam clipeumque in pectora calcat,
<stat. theb. 8.542>	saucius extremo donec cum sanguine frenos
<stat. theb. 8.543>	respuit et iuncta domino ceruice recumbit.
<stat. theb. 8.544>	sic ulmus uitisque, duplex iactura colenti,
<stat. theb. 8.545>	Gaurano de monte cadunt, sed maestior ulmus
<stat. theb. 8.546>	quaerit utrumque nemus, nec tam sua bracchia labens
<stat. theb. 8.547>	quam gemit adsuetas inuitaque proterit uuas.
<stat. theb. 8.548>	sumpserat in Danaos Heliconius arma Corymbus,
<stat. theb. 8.549>	ante comes Musis, Stygii cui conscia pensi
<stat. theb. 8.550>	ipsa diu positis letum praedixerat astris
<stat. theb. 8.551>	Vranie. cupit ille tamen pugnasque uirosque,
<stat. theb. 8.552>	forsitan ut caneret; longa iacet ipse canendus
<stat. theb. 8.553>	laude, sed amissum mutae fleuere Sorores.
<stat. theb. 8.554>	pactus Agenoream primis Atys ibat ab annis
<stat. theb. 8.555>	Ismenen, Tyrii iuuenis non Aduena belli.
<stat. theb. 8.556>	quamuis Cirrha domus, soceros nec tristibus actis
<stat. theb. 8.557>	auersatus erat; sponsam quin castus amanti
<stat. theb. 8.558>	squalor et indigni commendat gratia luctus.
<stat. theb. 8.559>	ipse quoque egregius, nec pectora uirginis illi
<stat. theb. 8.560>	diuersa, inque uicem, sineret fortuna, placebant.
<stat. theb. 8.561>	bella uetant taedas, iuuenique hinc maior in hostes
<stat. theb. 8.562>	ira; ruit primis inmixtus et agmina Lernae
<stat. theb. 8.563>	nunc pedes ense uago, prensis nunc celsus habenis,
<stat. theb. 8.564>	ceu spectetur, agit. triplici uelauerat ostro
<stat. theb. 8.565>	surgentes etiamnum umeros et leuia mater
<stat. theb. 8.566>	pectora; tunc auro phaleras auroque sagittas
<stat. theb. 8.567>	cingulaque et manicas, ne coniuge uilior iret,
<stat. theb. 8.568>	presserat et mixtum cono crispauerat aurum.
<stat. theb. 8.569>	talibus (heu!) fidens uocat ultro in proelia Graios.
<stat. theb. 8.570>	ac prima in faciles grassatus cuspide turmas
<stat. theb. 8.571>	arma refert sociis et in agmina fida peracta
<stat. theb. 8.572>	caede redit. sic Hyrcana leo Caspius umbra
<stat. theb. 8.573>	nudus adhuc nulloque iubae flauentis honore
<stat. theb. 8.574>	terribilis magnique etiamnum sanguinis insons,
<stat. theb. 8.575>	haud procul a stabulis captat custode remoto
<stat. theb. 8.576>	segne pecus teneraque famem consumit in agna.
<stat. theb. 8.577>	mox ignotum armis ac solo corpore mensus
<stat. theb. 8.578>	Tydea non timuit, fragilique lacessere telo
<stat. theb. 8.579>	saepius infrendentem aliis aliosque sequentem
<stat. theb. 8.580>	ausus erat. tandem inualidos Aetolus ad ictus
<stat. theb. 8.581>	forte refert oculos et formidabile ridens,
<stat. theb. 8.582>	'iamdudum uideo, magnum cupis, improbe, leti
<stat. theb. 8.583>	nomen' ait; simul audacem non ense nec hasta
<stat. theb. 8.584>	dignatus leuiter digitis imbelle solutis
<stat. theb. 8.585>	abiecit iaculum: latebras tamen inguinis alte
<stat. theb. 8.586>	missile, ceu totis intortum uiribus, hausit.
<stat. theb. 8.587>	praeterit haud dubium fati et spoliare superbit
<stat. theb. 8.588>	Oenides. 'neque enim has Marti aut tibi, bellica Pallas,
<stat. theb. 8.589>	exuuias figemus' ait 'procul arceat ipsum
<stat. theb. 8.590>	ferre pudor; uix, si bellum comitata relictis
<stat. theb. 8.591>	Deipyle thalamis, illi inludenda tulissem.'
<stat. theb. 8.592>	sic ait, et belli maiora ad praemia mente
<stat. theb. 8.593>	ducitur: innumeris ueluti leo forte potitus
<stat. theb. 8.594>	caedibus imbelles uitulos mollesque iuuencas
<stat. theb. 8.595>	transmittit: magno furor est in sanguine mergi
<stat. theb. 8.596>	nec nisi regnantis ceruice recumbere tauri.
<stat. theb. 8.597>	at non semianimi clamore Menoecea lapsus
<stat. theb. 8.598>	fallit Atys: praeuertit equos curruque citato
<stat. theb. 8.599>	desilit: instabat pubes Tegeaea iacenti,
<stat. theb. 8.600>	nec prohibent Tyrii. 'pudeat, Cadmea iuuentus,
<stat. theb. 8.601>	terrigenas mentita patres! quo tenditis,' inquit,
<stat. theb. 8.602>	'degeneres? meliusne iacet pro sanguine nostro
<stat. theb. 8.603>	hospes Atys? tantum hospes adhuc et coniugis ultor
<stat. theb. 8.604>	infelix nondum iste suae; nos pignora tanta
<stat. theb. 8.605>	prodimus?' insurgunt iusto firmata pudore
<stat. theb. 8.606>	agmina, cuique suae rediere in pectora curae.
<stat. theb. 8.607>	interea thalami secreta in parte sorores,
<stat. theb. 8.608>	par aliud morum miserique innoxia proles
<stat. theb. 8.609>	Oedipodae, uarias miscent sermone querelas.
<stat. theb. 8.610>	nec mala quae iuxta, sed longa ab origine fati,
<stat. theb. 8.611>	haec matris taedas, oculos ast illa paternos,
<stat. theb. 8.612>	altera regnantem, profugum gemit altera fratrem,
<stat. theb. 8.613>	bella ambae. grauis hinc miseri cunctatio uoti:
<stat. theb. 8.614>	nutat utroque timor, quemnam hoc certamine uictum,
<stat. theb. 8.615>	quem uicisse uelint: tacite praeponderat exul.
<stat. theb. 8.616>	sic Pandioniae repetunt ubi fida uolucres
<stat. theb. 8.617>	hospitia atque larem bruma pulsante relictum
<stat. theb. 8.618>	stantque super nidos ueterisque exordia fati
<stat. theb. 8.619>	adnarrant tectis: it truncum ac flebile murmur;
<stat. theb. 8.620>	uerba putant, uoxque illa tamen non dissona uerbis.
<stat. theb. 8.621>	atque ibi post lacrimas et longa silentia rursus
<stat. theb. 8.622>	incohat Ismene: 'quisnam hic mortalibus error?
<stat. theb. 8.623>	quae decepta fides? curam inuigilare quieti
<stat. theb. 8.624>	claraque per somnos animi simulacra reuerti?
<stat. theb. 8.625>	ecce ego, quae thalamos, nec si pax alta maneret,
<stat. theb. 8.626>	tractarem sensu, (pudet heu!) conubia uidi
<stat. theb. 8.627>	nocte, soror; sponsum unde mihi sopor attulit amens
<stat. theb. 8.628>	uix notum uisu? semel his in sedibus illum,
<stat. theb. 8.629>	dum mea nescio quo spondentur foedera pacto,
<stat. theb. 8.630>	respexi non sponte, soror. turbata repente
<stat. theb. 8.631>	omnia cernebam, subitusque intercidit ignis,
<stat. theb. 8.632>	meque sequebatur rabido clamore reposcens
<stat. theb. 8.633>	mater Atyn. quaenam haec dubiae praesagia cladis?
<stat. theb. 8.634>	nec timeo, dum tuta domus milesque recedat
<stat. theb. 8.635>	Doricus et tumidos liceat componere fratres.' 
<stat. theb. 8.636>	talia nectebant, subito cum pigra tumultu
<stat. theb. 8.637>	expauit domus, et multo sudore receptus
<stat. theb. 8.638>	fertur Atys, seruans animam iam sanguine nullo,
<stat. theb. 8.639>	cui manus in plaga, dependet languida ceruix
<stat. theb. 8.640>	exterior clipeo, crinesque a fronte supini.
<stat. theb. 8.641>	prima uidet caramque tremens Iocasta uocabat
<stat. theb. 8.642>	Ismenen: namque hoc solum moribunda precatur
<stat. theb. 8.643>	uox generi, solum hoc gelidis iam nomen inerrat
<stat. theb. 8.644>	faucibus. exclamant famulae, tollebat in ora
<stat. theb. 8.645>	uirgo manus, tenuit saeuus pudor; attamen ire
<stat. theb. 8.646>	cogitur, indulget summum hoc Iocasta iacenti
<stat. theb. 8.647>	ostenditque offertque. quater iam morte sub ipsa
<stat. theb. 8.648>	ad nomen uisus defectaque fortiter ora
<stat. theb. 8.649>	sustulit; illam unam neglecto lumine caeli
<stat. theb. 8.650>	aspicit et uultu non exatiatur amato.
<stat. theb. 8.651>	tunc quia nec genetrix iuxta positusque beata
<stat. theb. 8.652>	morte pater, sponsae munus miserabile tradunt
<stat. theb. 8.653>	declinare genas; ibi demum teste remoto
<stat. theb. 8.654>	fassa pios gemitus lacrimasque in lumina fudit.
<stat. theb. 8.655>	dumque ea per Thebas, aliis serpentibus ardens
<stat. theb. 8.656>	et face mutata bellum integrabat Enyo.
<stat. theb. 8.657>	arma uolunt, primos ueluti modo comminus ictus
<stat. theb. 8.658>	sustulerint omnisque etiamnum luceat ensis.
<stat. theb. 8.659>	eminet Oenides: quamuis et harundine certa
<stat. theb. 8.660>	Parthenopaeus agat, morientumque ora furenti
<stat. theb. 8.661>	Hippomedon proculcet equo, Capaneaque pinus
<stat. theb. 8.662>	iam procul Aoniis uolet agnoscenda cateruis,
<stat. theb. 8.663>	Tydeos illa dies, illum fugiuntque tremuntque
<stat. theb. 8.664>	clamantem: 'quo terga datis? licet ecce peremptos
<stat. theb. 8.665>	ulcisci socios maestamque rependere noctem.
<stat. theb. 8.666>	ille ego inexpletis solus qui caedibus hausi
<stat. theb. 8.667>	quinquaginta animas: totidem, totidem heia gregatim
<stat. theb. 8.668>	ferte manus! nulline patres, nulline iacentum
<stat. theb. 8.669>	unanimi fratres? quae tanta obliuio luctas?
<stat. theb. 8.670>	quam pudet Inachias contentum abiisse Mycenas!
<stat. theb. 8.671>	hine super Thebis? haec robora regis? ubi autem
<stat. theb. 8.672>	egregius dux ille mihi?' simul ordine laeuo
<stat. theb. 8.673>	ipsum exhortantem cuneos capitisque superbi
<stat. theb. 8.674>	insignem fulgore uidet; nec segnius ardens
<stat. theb. 8.675>	occurrit, niueo quam flammiger ales olori
<stat. theb. 8.676>	inminet et magna trepidum circumligat umbra.
<stat. theb. 8.677>	tunc prior: 'Aoniae rex o iustissime gentis,
<stat. theb. 8.678>	imus in arma palam tandemque ostendimus enses,
<stat. theb. 8.679>	an noctem et solitas placet expectare tenebras?'
<stat. theb. 8.680>	ille nihil contra, sed stridula cornus in hostem
<stat. theb. 8.681>	it referens mandata ducis, quam prouidus heros
<stat. theb. 8.682>	iam iam in fine uiae percussam obliquat, et ipse
<stat. theb. 8.683>	telum ingens auide et quanto non ante lacerto
<stat. theb. 8.684>	impulit. ibat atrox finem positura duello
<stat. theb. 8.685>	lancea (conuertere oculos utrimque fauentes
<stat. theb. 8.686>	Sidonii Graique dei), crudelis Erinys
<stat. theb. 8.687>	obstat et infando differt Eteoclea fratri,
<stat. theb. 8.688>	cuspis in armigerum Phlegyan peccauit. ibi ingens
<stat. theb. 8.689>	pugna uirum, stricto nam saeuior inruit ense
<stat. theb. 8.690>	Aetolus, retroque datum Thebana tegebant
<stat. theb. 8.691>	arma ducem. sic densa lupum iam nocte sub atra
<stat. theb. 8.692>	arcet ab apprenso pastorum turba iuuenco;
<stat. theb. 8.693>	improbus erigitur contra, nec cura uetantes
<stat. theb. 8.694>	impetere: illum, illum, semel in quem uenerat, urguet.
<stat. theb. 8.695>	non secus obiectas acies turbamque minorem
<stat. theb. 8.696>	dissimulat transitque manu; tamen ora Thoantis,
<stat. theb. 8.697>	pectora Deilochi, Clonii latus, ilia torui
<stat. theb. 8.698>	perforat Hippotadae; truncis sua membra remittit
<stat. theb. 8.699>	interdum galeasque rotat per nubila plenas.
<stat. theb. 8.700>	et iam corporibus sese spoliisque cadentum
<stat. theb. 8.701>	clauserat; unum acies circum consumitur, unum
<stat. theb. 8.702>	omnia tela uouent: summis haec ossibus haerent,
<stat. theb. 8.703>	pars frustrata cadunt, partem Tritonia uellit,
<stat. theb. 8.704>	multa rigent clipeo. densis iam consitus hastis
<stat. theb. 8.705>	ferratum quatit umbo nemus, tergoque fatiscit
<stat. theb. 8.706>	atque umeris gentilis aper; nusquam ardua coni
<stat. theb. 8.707>	gloria, quique apicem toruae Gradiuus habebat
<stat. theb. 8.708>	cassidis, haud laetum domino ruit omen: inusta
<stat. theb. 8.709>	temporibus nuda aera sedent, circumque sonori
<stat. theb. 8.710>	uertice percusso uoluuntur in arma molares.
<stat. theb. 8.711>	iam cruor in galea, iam saucia proluit ater
<stat. theb. 8.712>	pectora permixtus sudore et sanguine torrens.
<stat. theb. 8.713>	respicit hortantes socios et Pallada fidam
<stat. theb. 8.714>	longius opposita celantem lumina parma:
<stat. theb. 8.715>	ibat enim magnum lacrimis inflectere patrem.
<stat. theb. 8.716>	ecce secat Zephyros ingentem fraxinus iram
<stat. theb. 8.717>	fortunamque ferens; teli non eminet auctor:
<stat. theb. 8.718>	Astacides Melanippus erat, nec prodidit ipse
<stat. theb. 8.719>	et uellet latuisse manum, sed gaudia turmae
<stat. theb. 8.720>	monstrabant trepidum; nam flexus in ilia Tydeus
<stat. theb. 8.721>	summissum latus et clipei laxauerat orbem.
<stat. theb. 8.722>	clamorem Aonii miscent gemitumque Pelasgi,
<stat. theb. 8.723>	obiectantque manus indignantemque tuentur.
<stat. theb. 8.724>	ille per oppositos longe rimatus amarum
<stat. theb. 8.725>	Astaciden, totis animae se cogit in ictum
<stat. theb. 8.726>	reliquiis telumque iacit quod proximus Hopleus
<stat. theb. 8.727>	praebuerat: perit expressus conamine sanguis.
<stat. theb. 8.728>	tunc tristes socii cupidum bellare (quis ardor!)
<stat. theb. 8.729>	et poscentem hastas mediaque in morte negantem
<stat. theb. 8.730>	expirare trahunt, summique in margine campi
<stat. theb. 8.731>	effultum gemina latera inclinantia parma
<stat. theb. 8.732>	ponunt, ac saeui rediturum ad proelia Martis
<stat. theb. 8.733>	promittunt flentes. sed et ipse recedere caelum
<stat. theb. 8.734>	ingentesque animos extremo frigore labi
<stat. theb. 8.735>	sensit, et innixus terrae, 'miserescite,' clamat,
<stat. theb. 8.736>	'Inachidae: non ossa precor referantur ut Argos
<stat. theb. 8.737>	Aetolumue larem; nec enim mihi cura supremi
<stat. theb. 8.738>	funeris: odi artus fragilemque hunc corporis usum,
<stat. theb. 8.739>	desertorem animi. caput, o caput, o mihi si quis
<stat. theb. 8.740>	apportet, Melanippe, tuum! nam uolueris aruis,
<stat. theb. 8.741>	fido equidem, nec me uirtus suprema fefellit.
<stat. theb. 8.742>	i, precor, Atrei si quid tibi sanguinis umquam,
<stat. theb. 8.743>	Hippomedon, uade, o primis puer inclute bellis
<stat. theb. 8.744>	Arcas, et Argolicae Capaneu iam maxime turmae.'
<stat. theb. 8.745>	moti omnes, sed primus abit primusque repertum
<stat. theb. 8.746>	Astaciden medio Capaneus e puluere tollit
<stat. theb. 8.747>	spirantem laeuaque super ceruice reportat,
<stat. theb. 8.748>	terga cruentantem concussi uulneris unda:
<stat. theb. 8.749>	qualis ab Arcadio rediit Tirynthius antro
<stat. theb. 8.750>	captiuumque suem clamantibus intulit Argis.
<stat. theb. 8.751>	erigitur Tydeus uultuque occurrit et amens
<stat. theb. 8.752>	laetitiaque iraque, ut singultantia uidit
<stat. theb. 8.753>	ora trahique oculos seseque agnouit in illo,
<stat. theb. 8.754>	imperat abscisum porgi, laeuaque receptum
<stat. theb. 8.755>	spectat atrox hostile caput, gliscitque tepentis
<stat. theb. 8.756>	lumina torua uidens et adhuc dubitantia figi.
<stat. theb. 8.757>	infelix contentus erat: plus exigit ultrix
<stat. theb. 8.758>	Tisiphone; iamque inflexo Tritonia patre
<stat. theb. 8.759>	uenerat et misero decus inmortale ferebat,
<stat. theb. 8.760>	atque illum effracti perfusum tabe cerebri
<stat. theb. 8.761>	aspicit et uiuo scelerantem sanguine fauces
<stat. theb. 8.762>	(nec comites auferre ualent): stetit aspera Gorgon
<stat. theb. 8.763>	crinibus emissis rectique ante ora cerastae
<stat. theb. 8.764>	uelauere deam; fugit auersata iacentem,
<stat. theb. 8.765>	nec prius astra subit quam mystica lampas et insons
<stat. theb. 8.766>	Ilissos multa purgauit lumina lympha.

