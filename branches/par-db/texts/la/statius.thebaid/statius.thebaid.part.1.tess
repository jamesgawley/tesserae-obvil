<stat. theb. 1.1>	Fraternas acies alternaque regna profanis
<stat. theb. 1.2>	decertata odiis sontesque euoluere Thebas
<stat. theb. 1.3>	Pierius menti calor incidit. unde iubetis
<stat. theb. 1.4>	ire, deae? gentisne canam primordia dirae,
<stat. theb. 1.5>	Sidonios raptus et inexorabile pactum
<stat. theb. 1.6>	legis Agenoreae scrutantemque aequora Cadmum?
<stat. theb. 1.7>	longa retro series, trepidum si Martis operti
<stat. theb. 1.8>	agricolam infandis condentem proelia sulcis
<stat. theb. 1.9>	expediam penitusque sequar, quo carmine muris
<stat. theb. 1.10>	iusserit Amphion Tyriis accedere montes,
<stat. theb. 1.11>	unde graues irae cognata in moenia Baccho,
<stat. theb. 1.12>	quod saeuae Iunonis opus, cui sumpserit arcus
<stat. theb. 1.13>	infelix Athamas, cur non expauerit ingens
<stat. theb. 1.14>	Ionium socio casura Palaemone mater.
<stat. theb. 1.15>	atque adeo iam nunc gemitus et prospera Cadmi
<stat. theb. 1.16>	praeteriisse sinam: limes mihi carminis esto
<stat. theb. 1.17>	Oedipodae confusa domus, quando Itala nondum
<stat. theb. 1.18>	signa nec Arctoos ausim spirare triumphos
<stat. theb. 1.19>	bisque iugo Rhenum, bis adactum legibus Histrum
<stat. theb. 1.20>	et coniurato deiectos uertice Dacos 
<stat. theb. 1.21>	aut defensa prius uix pubescentibus annis
<stat. theb. 1.22>	bella Iouis. tuque, o Latiae decus addite famae
<stat. theb. 1.23>	quem noua maturi subeuntem exorsa parentis
<stat. theb. 1.24>	aeternum sibi Roma cupit (licet artior omnes
<stat. theb. 1.25>	limes agat stellas et te plaga lucida caeli,
<stat. theb. 1.26>	Pliadum Boreaeque et hiulci fulminis expers,
<stat. theb. 1.27>	sollicitet, licet ignipedum frenator equorum
<stat. theb. 1.28>	ipse tuis alte radiantem crinibus arcum
<stat. theb. 1.29>	imprimat aut magni cedat tibi Iuppiter aequa
<stat. theb. 1.30>	parte poli), maneas hominum contentus habenis,
<stat. theb. 1.31>	undarum terraeque potens, et sidera dones.
<stat. theb. 1.32>	tempus erit, cum Pierio tua fortior oestro
<stat. theb. 1.33>	facta canam: nunc tendo chelyn; satis arma referre
<stat. theb. 1.34>	Aonia et geminis sceptrum exitiale tyrannis
<stat. theb. 1.35>	nec furiis post fata modum flammasque rebelles
<stat. theb. 1.36>	seditione rogi tumulisque carentia regum
<stat. theb. 1.37>	funera et egestas alternis mortibus urbes,
<stat. theb. 1.38>	caerula cum rubuit Lernaeo sanguine Dirce
<stat. theb. 1.39>	et Thetis arentes adsuetum stringere ripas
<stat. theb. 1.40>	horruit ingenti uenientem Ismenon aceruo.
<stat. theb. 1.41>	quem prius heroum, Clio, dabis? inmodicum irae
<stat. theb. 1.42>	Tydea? laurigeri subitos an uatis hiatus?
<stat. theb. 1.43>	urguet et hostilem propellens caedibus amnem
<stat. theb. 1.44>	turbidus Hippomedon, plorandaque bella proterui
<stat. theb. 1.45>	Arcados atque alio Capaneus horrore canendus.
<stat. theb. 1.46>	impia iam merita scrutatus lumina dextra
<stat. theb. 1.47>	merserat aeterna damnatum nocte pudorem
<stat. theb. 1.48>	Oedipodes longaque animam sub morte trahebat.
<stat. theb. 1.49>	illum indulgentem tenebris imaeque recessu
<stat. theb. 1.50>	sedis inaspectos caelo radiisque penates
<stat. theb. 1.51>	seruantem tamen adsiduis circumuolat alis
<stat. theb. 1.52>	saeua dies animi, scelerumque in pectore Dirae.
<stat. theb. 1.53>	tunc uacuos orbes, crudum ac miserabile uitae
<stat. theb. 1.54>	supplicium, ostentat caelo manibusque cruentis
<stat. theb. 1.55>	pulsat inane solum saeuaque ita uoce precatur:
<stat. theb. 1.56>	'di, sontes animas angustaque Tartara poenis
<stat. theb. 1.57>	qui regitis, tuque umbrifero Styx liuida fundo,
<stat. theb. 1.58>	quam uideo, multumque mihi consueta uocari
<stat. theb. 1.59>	adnue, Tisiphone, peruersaque uota secunda:
<stat. theb. 1.60>	si bene quid merui, si me de matre cadentem
<stat. theb. 1.61>	fouisti gremio et traiectum uulnere plantas
<stat. theb. 1.62>	firmasti, si stagna peti Cirrhaea bicorni
<stat. theb. 1.63>	interfusa iugo, possem cum degere falso
<stat. theb. 1.64>	contentus Polybo, trifidaeque in Phocidos arto
<stat. theb. 1.65>	longaeuum implicui regem secuique trementis
<stat. theb. 1.66>	ora senis, dum quaero patrem, si Sphingos iniquae
<stat. theb. 1.67>	callidus ambages te praemonstrante resolui,
<stat. theb. 1.68>	si dulces furias et lamentabile matris
<stat. theb. 1.69>	conubium gauisus ini noctemque nefandam
<stat. theb. 1.70>	saepe tuli natosque tibi, scis ipsa, paraui,
<stat. theb. 1.71>	mox auidus poenae digitis caedentibus ultro
<stat. theb. 1.72>	incubui miseraque oculos in matre reliqui:
<stat. theb. 1.73>	exaudi, si digna precor quaeque ipsa furenti
<stat. theb. 1.74>	subiceres. orbum uisu regnisque carentem
<stat. theb. 1.75>	non regere aut dictis maerentem flectere adorti,
<stat. theb. 1.76>	quos genui quocumque toro; quin ecce superbi
<stat. theb. 1.77>	pro dolor!et nostro iamdudum funere reges
<stat. theb. 1.78>	insultant tenebris gemitusque odere paternos.
<stat. theb. 1.79>	hisne etiam funestus ego? et uidet ista deorum
<stat. theb. 1.80>	ignauus genitor? tu saltem debita uindex
<stat. theb. 1.81>	huc ades et totos in poenam ordire nepotes.
<stat. theb. 1.82>	indue quod madidum tabo diadema cruentis
<stat. theb. 1.83>	unguibus abripui, uotisque instincta paternis
<stat. theb. 1.84>	i media in fratres, generis consortia ferro
<stat. theb. 1.85>	dissiliant. da, Tartarei regina barathri,
<stat. theb. 1.86>	quod cupiam uidisse nefas, nec tarda sequetur
<stat. theb. 1.87>	mens iuuenum: modo digna ueni, mea pignora nosces.'
<stat. theb. 1.88>	talia dicenti crudelis diua seueros
<stat. theb. 1.89>	aduertit uultus. inamoenum forte sedebat
<stat. theb. 1.90>	Cocyton iuxta, resolutaque uertice crines
<stat. theb. 1.91>	lambere sulphureas permiserat anguibus undas.
<stat. theb. 1.92>	ilicet igne Iouis lapsisque citatior astris
<stat. theb. 1.93>	tristibus exiluit ripis: discedit inane
<stat. theb. 1.94>	uulgus et occursus dominae pauet. illa per umbras
<stat. theb. 1.95>	et caligantes animarum examine campos
<stat. theb. 1.96>	Taenariae limen petit inremeabile portae.
<stat. theb. 1.97>	sensit adesse Dies, piceo Nox obuia nimbo
<stat. theb. 1.98>	lucentes turbauit equos; procul arduus Atlans
<stat. theb. 1.99>	horruit et dubia caelum ceruice remisit.
<stat. theb. 1.100>	arripit extemplo Maleae de ualle resurgens
<stat. theb. 1.101>	notum iter ad Thebas; neque enim uelocior ullas
<stat. theb. 1.102>	itque reditque uias cognataue Tartara mauult.
<stat. theb. 1.103>	centum illi stantes umbrabant ora cerastae,
<stat. theb. 1.104>	turba minor diri capitis; sedet intus abactis
<stat. theb. 1.105>	ferrea lux oculis, qualis per nubila Phoebes 
<stat. theb. 1.106>	Atracia rubet arte labor; suffusa ueneno
<stat. theb. 1.107>	tenditur ac sanie gliscit cutis; igneus atro
<stat. theb. 1.108>	ore uapor, quo longa sitis morbique famesque
<stat. theb. 1.109>	et populis mors una uenit; riget horrida tergo
<stat. theb. 1.110>	palla, et caerulei redeunt in pectora nodi:
<stat. theb. 1.111>	Atropos hos atque ipsa nouat Proserpina cultus.
<stat. theb. 1.112>	tum geminas quatit ira manus: haec igne rogali
<stat. theb. 1.113>	fulgurat, haec uiuo manus aera uerberat hydro.
<stat. theb. 1.114>	ut stetit, abrupta qua plurimus arce Cithaeron
<stat. theb. 1.115>	occurrit caelo, fera sibila crine uirenti
<stat. theb. 1.116>	congeminat, signum terris, unde omnis Achaei
<stat. theb. 1.117>	ora maris late Pelopeaque regna resultant.
<stat. theb. 1.118>	audiit et medius caeli Parnasos et asper
<stat. theb. 1.119>	Eurotas, dubiamque iugo fragor impulit Oeten
<stat. theb. 1.120>	in latus, et geminis uix fluctibus obstitit Isthmos.
<stat. theb. 1.121>	ipsa suum genetrix curuo delphine uagantem
<stat. theb. 1.122>	abripuit frenis gremioque Palaemona pressit.
<stat. theb. 1.123>	atque ea Cadmeo praeceps ubi culmine primum
<stat. theb. 1.124>	constitit adsuetaque infecit nube penates,
<stat. theb. 1.125>	protinus attoniti fratrum sub pectore motus,
<stat. theb. 1.126>	gentilisque animos subiit furor aegraque laetis
<stat. theb. 1.127>	inuidia atque parens odii metus, inde regendi
<stat. theb. 1.128>	saeuus amor, ruptaeque uices iurisque secundi
<stat. theb. 1.129>	ambitus impatiens, et summo dulcius unum
<stat. theb. 1.130>	stare loco, sociisque comes discordia regnis.
<stat. theb. 1.131>	sic ubi delectos per torua armenta iuuencos
<stat. theb. 1.132>	agricola imposito sociare adfectat aratro,
<stat. theb. 1.133>	illi indignantes, quis nondum uomere multo
<stat. theb. 1.134>	ardua nodosos ceruix descendit in armos,
<stat. theb. 1.135>	in diuersa trahunt atque aequis uincula laxant
<stat. theb. 1.136>	uiribus et uario confundunt limite sulcos:
<stat. theb. 1.137>	haud secus indomitos praeceps discordia fratres
<stat. theb. 1.138>	asperat. alterni placuit sub legibus anni
<stat. theb. 1.139>	exilio mutare ducem. sic iure maligno
<stat. theb. 1.140>	fortunam transire iubent, ut sceptra tenentem
<stat. theb. 1.141>	foedere praecipiti semper nouus angeret heres.
<stat. theb. 1.142>	haec inter fratres pietas erat, haec mora pugnae
<stat. theb. 1.143>	sola nec in regem perduratura secundum.
<stat. theb. 1.144>	et nondum crasso laquearia fulua metallo,
<stat. theb. 1.145>	montibus aut alte Grais effulta nitebant
<stat. theb. 1.146>	atria, congestos satis explicitura clientes;
<stat. theb. 1.147>	non impacatis regum aduigilantia somnis
<stat. theb. 1.148>	pila, nec alterna ferri statione gementes
<stat. theb. 1.149>	excubiae, nec cura mero committere gemmas
<stat. theb. 1.150>	atque aurum uiolare cibis: sed nuda potestas
<stat. theb. 1.151>	armauit fratres, pugna est de paupere regno.
<stat. theb. 1.152>	dumque uter angustae squalentia iugera Dirces
<stat. theb. 1.153>	uerteret aut Tyrii solio non altus ouaret
<stat. theb. 1.154>	exulis ambigitur, periit ius fasque bonumque
<stat. theb. 1.155>	et uitae mortisque pudor. quo tenditis iras,
<stat. theb. 1.156>	a, miseri? quid si peteretur crimine tanto
<stat. theb. 1.157>	limes uterque poli, quem Sol emissus Eoo
<stat. theb. 1.158>	cardine, quem porta uergens prospectat Hibera,
<stat. theb. 1.159>	quasque procul terras obliquo sidere tangit
<stat. theb. 1.160>	auius aut Borea gelidas madidiue tepentes
<stat. theb. 1.161>	igne Noti? quid si Phrygiae Tyriaeque sub unum
<stat. theb. 1.162>	conuectentur opes? loca dira arcesque nefandae
<stat. theb. 1.163>	suffecere odio, furiisque inmanibus emptum
<stat. theb. 1.164>	Oedipodae sedisse loco. iam sorte carebat
<stat. theb. 1.165>	dilatus Polynicis honos. quis tunc tibi, saeue,
<stat. theb. 1.166>	quis fuit ille dies, uacua cum solus in aula
<stat. theb. 1.167>	respiceres ius omne tuum cunctosque minores,
<stat. theb. 1.168>	et nusquam par stare caput! iam murmura serpunt
<stat. theb. 1.169>	plebis Echioniae, tacitumque a principe uulgus
<stat. theb. 1.170>	dissidet, et, qui mos populis, uenturus amatur.
<stat. theb. 1.171>	atque aliquis, cui mens humili laesisse ueneno
<stat. theb. 1.172>	summa nec impositos umquam ceruice uolenti
<stat. theb. 1.173>	ferre duces, 'hancne Ogygiis,' ait, 'aspera rebus
<stat. theb. 1.174>	fata tulere uicem, totiens mutare timendos
<stat. theb. 1.175>	alternoque iugo dubitantia subdere colla?
<stat. theb. 1.176>	partiti uersant populorum fata manuque
<stat. theb. 1.177>	fortunam fecere leuem. semperne uicissim
<stat. theb. 1.178>	exulibus seruire dabor? tibi, summe deorum
<stat. theb. 1.179>	terrarumque sator, sociis hanc addere mentem
<stat. theb. 1.180>	sedit? an inde uetus Thebis extenditur omen,
<stat. theb. 1.181>	ex quo Sidonii nequiquam blanda iuuenci
<stat. theb. 1.182>	pondera Carpathio iussus sale quaerere Cadmus
<stat. theb. 1.183>	exul Hyanteos inuenit regna per agros,
<stat. theb. 1.184>	fraternasque acies fetae telluris hiatu
<stat. theb. 1.185>	augurium seros dimisit ad usque nepotes?
<stat. theb. 1.186>	cernis ut erectum torua sub fronte minetur
<stat. theb. 1.187>	saeuior adsurgens dempto consorte potestas.
<stat. theb. 1.188>	quas gerit ore minas, quanto premit omnia fastu!
<stat. theb. 1.189>	hicne umquam priuatus erit? tamen ille precanti
<stat. theb. 1.190>	mitis et adfatu bonus et patientior aequi. 
<stat. theb. 1.191>	quid mirum? non solus erat. nos uilis in omnes
<stat. theb. 1.192>	prompta manus casus, domino cuicumque parati.
<stat. theb. 1.193>	qualiter hinc gelidus Boreas, hinc nubifer Eurus
<stat. theb. 1.194>	uela trahunt, nutat mediae fortuna carinae,
<stat. theb. 1.195>	(heu dubio suspensa metu tolerandaque nullis
<stat. theb. 1.196>	aspera sors populis!) hic imperat, ille minatur.'
<stat. theb. 1.197>	at Iouis imperiis rapidi super atria caeli
<stat. theb. 1.198>	lectus concilio diuum conuenerat ordo
<stat. theb. 1.199>	interiore polo. spatiis hinc omnia iuxta,
<stat. theb. 1.200>	primaeque occiduaeque domus et fusa sub omni
<stat. theb. 1.201>	terra atque unda die. mediis sese arduus infert
<stat. theb. 1.202>	ipse deis, placido quatiens tamen omnia uultu,
<stat. theb. 1.203>	stellantique locat solio; nec protinus ausi
<stat. theb. 1.204>	caelicolae, ueniam donec pater ipse sedendi
<stat. theb. 1.205>	tranquilla iubet esse manu. mox turba uagorum
<stat. theb. 1.206>	semideum et summis cognati nubibus Amnes
<stat. theb. 1.207>	et compressa metu seruantes murmura Venti
<stat. theb. 1.208>	aurea tecta replent. mixta conuexa deorum
<stat. theb. 1.209>	maiestate tremunt, radiant maiore sereno
<stat. theb. 1.210>	culmina et arcano florentes lumine postes.
<stat. theb. 1.211>	postquam iussa quies siluitque exterritus orbis,
<stat. theb. 1.212>	incipit ex alto (graue et inmutabile sanctis
<stat. theb. 1.213>	pondus adest uerbis, et uocem fata sequuntur):
<stat. theb. 1.214>	'terrarum delicta nec exaturabile Diris
<stat. theb. 1.215>	ingenium mortale queror. quonam usque nocentum 
<stat. theb. 1.216>	exigar in poenas? taedet saeuire corusco
<stat. theb. 1.217>	fulmine, iam pridem Cyclopum operosa fatiscunt
<stat. theb. 1.218>	bracchia et Aeoliis desunt incudibus ignes.
<stat. theb. 1.219>	atque adeo tuleram falso rectore solutos
<stat. theb. 1.220>	Solis equos, caelumque rotis errantibus uri,
<stat. theb. 1.221>	et Phaethontea mundum squalere fauilla.
<stat. theb. 1.222>	nil actum, neque tu ualida quod cuspide late
<stat. theb. 1.223>	ire per inlicitum pelago, germane, dedisti.
<stat. theb. 1.224>	nunc geminas punire domos, quis sanguinis auctor
<stat. theb. 1.225>	ipse ego, descendo. Perseos alter in Argos
<stat. theb. 1.226>	scinditur, Aonias fluit hic ab origine Thebas.
<stat. theb. 1.227>	mens cunctis imposta manet: quis funera Cadmi
<stat. theb. 1.228>	nesciat et totiens excitam a sedibus imis
<stat. theb. 1.229>	Eumenidum bellasse aciem, mala gaudia matrum
<stat. theb. 1.230>	erroresque feros nemorum et reticenda deorum
<stat. theb. 1.231>	crimina? uix lucis spatio, uix noctis abactae
<stat. theb. 1.232>	enumerare queam mores gentemque profanam.
<stat. theb. 1.233>	scandere quin etiam thalamos hic impius heres
<stat. theb. 1.234>	patris et inmeritae gremium incestare parentis
<stat. theb. 1.235>	appetiit, proprios (monstrum!) reuolutus in ortus.
<stat. theb. 1.236>	ille tamen superis aeterna piacula soluit
<stat. theb. 1.237>	proiecitque diem, nec iam amplius aethere nostro
<stat. theb. 1.238>	uescitur; at nati (facinus sine more!) cadentes
<stat. theb. 1.239>	calcauere oculos. iam iam rata uota tulisti,
<stat. theb. 1.240>	dire senex. meruere tuae, meruere tenebrae
<stat. theb. 1.241>	ultorem sperare Iouem. noua sontibus arma
<stat. theb. 1.242>	iniciam regnis, totumque a stirpe reuellam
<stat. theb. 1.243>	exitiale genus. belli mihi semina sunto
<stat. theb. 1.244>	Adrastus socer et superis adiuncta sinistris
<stat. theb. 1.245>	conubia. hanc etiam poenis incessere gentem
<stat. theb. 1.246>	decretum; neque enim arcano de pectore fallax
<stat. theb. 1.247>	Tantalus et saeuae periit iniuria mensae.'
<stat. theb. 1.248>	sic pater omnipotens. ast illi saucia dictis
<stat. theb. 1.249>	flammato uersans inopinum corde dolorem
<stat. theb. 1.250>	talia Iuno refert: 'mene, o iustissime diuum,
<stat. theb. 1.251>	me bello certare iubes? scis, semper ut arces
<stat. theb. 1.252>	Cyclopum magnique Phoroneos incluta fama
<stat. theb. 1.253>	sceptra uiris opibusque iuuem, licet improbus illic
<stat. theb. 1.254>	custodem Phariae somno letoque iuuencae
<stat. theb. 1.255>	extinguas, saeptis et turribus aureus intres.
<stat. theb. 1.256>	mentitis ignosco toris: illam odimus urbem
<stat. theb. 1.257>	quam uultu confessus adis, ubi conscia magni
<stat. theb. 1.258>	signa tori tonitrus agis et mea fulmina torques.
<stat. theb. 1.259>	facta luant Thebae: cur hostes eligis Argos?
<stat. theb. 1.260>	quin age, si tanta est thalami discordia sancti,
<stat. theb. 1.261>	et Samon et ueteres armis excinde Mycenas,
<stat. theb. 1.262>	uerte solo Sparten. cur usquam sanguine festo
<stat. theb. 1.263>	coniugis ara tuae, cumulo cur turis Eoi
<stat. theb. 1.264>	laeta calet? melius uotis Mareotica fumat
<stat. theb. 1.265>	Coptos et aerisoni lugentia flumina Nili.
<stat. theb. 1.266>	quod si prisca luunt auctorum crimina gentes
<stat. theb. 1.267>	subuenitque tuis sera haec sententia curis,
<stat. theb. 1.268>	percensere aeui senium, quo tempore tandem
<stat. theb. 1.269>	terrarum furias abolere et saecula retro
<stat. theb. 1.270>	emendare sat est? iamdudum ab sedibus illis
<stat. theb. 1.271>	incipe, fluctiuaga qua praeterlabitur unda
<stat. theb. 1.272>	Sicanios longe relegens Alpheos amores:
<stat. theb. 1.273>	Arcades hic tua (nec pudor est) delubra nefastis
<stat. theb. 1.274>	imposuere locis, illic Mauortius axis
<stat. theb. 1.275>	Oenomai Geticoque pecus stabulare sub Haemo
<stat. theb. 1.276>	dignius, abruptis etiamnum inhumata procorum
<stat. theb. 1.277>	reliquiis trunca ora rigent; tamen hic tibi templi
<stat. theb. 1.278>	gratus honos; placet Ida nocens mentitaque manes
<stat. theb. 1.279>	Creta tuos. me Tantaleis consistere tectis
<stat. theb. 1.280>	quae tandem inuidia est? belli deflecte tumultus 
<stat. theb. 1.281>	et generis miseresce tui. sunt impia late
<stat. theb. 1.282>	regna tibi, melius generos passura nocentes.'
<stat. theb. 1.283>	finierat precibus miscens conuicia Iuno.
<stat. theb. 1.284>	at non ille grauis dictis, quamquam aspera motu,
<stat. theb. 1.285>	reddidit haec: 'equidem haud rebar te mente secunda
<stat. theb. 1.286>	laturam, quodcumque tuos, licet aequus, in Argos
<stat. theb. 1.287>	consulerem, neque me, detur si copia, fallit
<stat. theb. 1.288>	multa super Thebis Bacchum ausuramque Dionen
<stat. theb. 1.289>	dicere, sed nostri reuerentia ponderis obstat.
<stat. theb. 1.290>	horrendos etenim latices, Stygia aequora fratris,
<stat. theb. 1.291>	obtestor, mansurum et non reuocabile uerbum,
<stat. theb. 1.292>	nil fore quod dictis flectar. quare impiger alis
<stat. theb. 1.293>	portantes praecede Notos, Cyllenia proles,
<stat. theb. 1.294>	aera per liquidum regnisque inlapsus opacis
<stat. theb. 1.295>	dic patruo: superas senior se attollat ad auras
<stat. theb. 1.296>	Laius, extinctum nati quem uulnere nondum
<stat. theb. 1.297>	ulterior Lethes accepit ripa profundi
<stat. theb. 1.298>	lege Erebi; ferat hic diro mea iussa nepoti:
<stat. theb. 1.299>	germanum exilio fretum Argolicisque tumentem
<stat. theb. 1.300>	hospitiis, quod sponte cupit, procul impius aula
<stat. theb. 1.301>	arceat, alternum regni infitiatus honorem.
<stat. theb. 1.302>	hinc causae irarum, certo reliqua ordine ducam.'
<stat. theb. 1.303>	paret Atlantiades dictis genitoris et inde
<stat. theb. 1.304>	summa pedum propere plantaribus inligat alis
<stat. theb. 1.305>	obnubitque comas et temperat astra galero.
<stat. theb. 1.306>	tum dextrae uirgam inseruit, qua pellere dulces
<stat. theb. 1.307>	aut suadere iterum somnos, qua nigra subire
<stat. theb. 1.308>	Tartara et exangues animare adsueuerat umbras.
<stat. theb. 1.309>	desiluit, tenuique exceptus inhorruit aura.
<stat. theb. 1.310>	nec mora, sublimes raptim per inane uolatus
<stat. theb. 1.311>	carpit et ingenti designat nubila gyro.
<stat. theb. 1.312>	interea patriis olim uagus exul ab oris
<stat. theb. 1.313>	Oedipodionides furto deserta pererrat
<stat. theb. 1.314>	Aoniae. iam iamque animis male debita regna
<stat. theb. 1.315>	concipit, et longum signis cunctantibus annum
<stat. theb. 1.316>	stare gemit. tenet una dies noctesque recursans
<stat. theb. 1.317>	cura uirum, si quando humilem decedere regno
<stat. theb. 1.318>	germanum et semet Thebis opibusque potitum
<stat. theb. 1.319>	cerneret; hac aeuum cupiat pro luce pacisci.
<stat. theb. 1.320>	nunc queritur ceu tarda fugae dispendia, sed mox
<stat. theb. 1.321>	attollit flatus ducis et sedisse superbus
<stat. theb. 1.322>	deiecto iam fratre putat: spes anxia mentem
<stat. theb. 1.323>	extrahit et longo consumit gaudia uoto.
<stat. theb. 1.324>	tunc sedet Inachias urbes Danaeiaque arua
<stat. theb. 1.325>	et caligantes abrupto sole Mycenas
<stat. theb. 1.326>	ferre iter impauidum, seu praeuia ducit Erinys,
<stat. theb. 1.327>	seu fors illa uiae, siue hac inmota uocabat
<stat. theb. 1.328>	Atropos. Ogygiis ululata furoribus antra
<stat. theb. 1.329>	deserit et pingues Baccheo sanguine colles.
<stat. theb. 1.330>	inde plagam, qua molle sedens in plana Cithaeron
<stat. theb. 1.331>	porrigitur lassumque inclinat ad aequora montem,
<stat. theb. 1.332>	praeterit. hinc arte scopuloso in limite pendens
<stat. theb. 1.333>	infames Scirone petras Scyllaeaque rura
<stat. theb. 1.334>	purpureo regnata seni mitemque Corinthon
<stat. theb. 1.335>	linquit et in mediis audit duo litora campis.
<stat. theb. 1.336>	iamque per emeriti surgens confinia Phoebi
<stat. theb. 1.337>	Titanis late mundo subuecta silenti
<stat. theb. 1.338>	rorifera gelidum tenuauerat aera biga;
<stat. theb. 1.339>	iam pecudes uolucresque tacent, iam Somnus auaris
<stat. theb. 1.340>	inrepsit curis pronusque ex aethere nutat,
<stat. theb. 1.341>	grata laboratae referens obliuia uitae.
<stat. theb. 1.342>	sed nec puniceo rediturum nubila caelo
<stat. theb. 1.343>	promisere iubar, nec rarescentibus umbris
<stat. theb. 1.344>	longa repercusso nituere crepuscula Phoebo:
<stat. theb. 1.345>	densior a terris et nulli peruia flammae
<stat. theb. 1.346>	subtexit nox atra polos. iam claustra rigentis
<stat. theb. 1.347>	Aeoliae percussa sonant, uenturaque rauco
<stat. theb. 1.348>	ore minatur hiems, uenti transuersa frementes
<stat. theb. 1.349>	confligunt axemque emoto cardine uellunt,
<stat. theb. 1.350>	dum caelum sibi quisque rapit; sed plurimus Auster
<stat. theb. 1.351>	inglomerat noctem, tenebrosa uolumina torquens,
<stat. theb. 1.352>	defunditque imbres sicco quos asper hiatu
<stat. theb. 1.353>	praesolidat Boreas; nec non abrupta tremescunt
<stat. theb. 1.354>	fulgura, et attritus subita face rumpitur aether.
<stat. theb. 1.355>	iam Nemea, iam Taenariis contermina lucis
<stat. theb. 1.356>	Arcadiae capita alta madent; ruit agmine magno
<stat. theb. 1.357>	Inachus et gelidas surgens Erasinus in undas.
<stat. theb. 1.358>	puluerulenta prius calcandaque flumina nullae
<stat. theb. 1.359>	aggeribus tenuere morae, stagnoque refusa est
<stat. theb. 1.360>	funditus et ueteri spumauit Lerna ueneno.
<stat. theb. 1.361>	frangitur omne nemus, rapiunt antiqua procellae
<stat. theb. 1.362>	bracchia siluarum, nullisque aspecta per aeuum
<stat. theb. 1.363>	solibus umbrosi patuere aestiua Lycaei.
<stat. theb. 1.364>	ille tamen, modo saxa iugis fugientia ruptis
<stat. theb. 1.365>	miratus, modo nubigenas e montibus amnes
<stat. theb. 1.366>	aure pauens passimque insano turbine raptas
<stat. theb. 1.367>	pastorum pecorumque domos, non segnius amens
<stat. theb. 1.368>	incertusque uiae per nigra silentia uastum
<stat. theb. 1.369>	haurit iter; pulsat metus undique et undique frater.
<stat. theb. 1.370>	ac uelut hiberno deprensus nauita ponto,
<stat. theb. 1.371>	cui neque Temo piger neque amico sidere monstrat
<stat. theb. 1.372>	Luna uias, medio caeli pelagique tumultu
<stat. theb. 1.373>	stat rationis inops, iam iamque aut saxa malignis
<stat. theb. 1.374>	expectat summersa uadis aut uertice acuto
<stat. theb. 1.375>	spumantes scopulos erectae incurrere prorae:
<stat. theb. 1.376>	talis opaca legens nemorum Cadmeius heros
<stat. theb. 1.377>	accelerat, uasto metuenda umbone ferarum
<stat. theb. 1.378>	excutiens stabula, et prono uirgulta refringit
<stat. theb. 1.379>	pectore (dat stimulos animo uis maesta timoris)
<stat. theb. 1.380>	donec ab Inachiis uicta caligine tectis
<stat. theb. 1.381>	emicuit lucem deuexa in moenia fundens
<stat. theb. 1.382>	Larisaeus apex. illo spe concitus omni
<stat. theb. 1.383>	euolat, hinc celsae Iunonia templa Prosymnae
<stat. theb. 1.384>	laeuus habens, hinc Herculeo signata uapore
<stat. theb. 1.385>	Lernaei stagna atra uadi, tandemque reclusis
<stat. theb. 1.386>	infertur portis. actutum regia cernit
<stat. theb. 1.387>	uestibula; hic artus imbri uentoque rigentes
<stat. theb. 1.388>	proicit ignotaeque adclinis postibus aulae
<stat. theb. 1.389>	inuitat tenues ad dura cubilia somnos.
<stat. theb. 1.390>	rex ibi, tranquillae medio de limite uitae
<stat. theb. 1.391>	in senium uergens, populos Adrastus habebat,
<stat. theb. 1.392>	diues auis et utroque Iouem de sanguine ducens.
<stat. theb. 1.393>	hic sexus melioris inops sed prole uirebat
<stat. theb. 1.394>	feminea, gemino natarum pignore fultus.
<stat. theb. 1.395>	cui Phoebus generos (monstrum exitiabile dictu!
<stat. theb. 1.396>	mox adaperta fides) fato ducente canebat
<stat. theb. 1.397>	saetigerumque suem et fuluum aduentare leonem.
<stat. theb. 1.398>	id uoluens non ipse pater, non docte futuri
<stat. theb. 1.399>	Amphiarae uides, etenim uetat auctor Apollo.
<stat. theb. 1.400>	tantum in corde sedens aegrescit cura parenti.
<stat. theb. 1.401>	ecce autem antiquam fato Calydona relinquens
<stat. theb. 1.402>	Olenius Tydeus (fraterni sanguinis illum
<stat. theb. 1.403>	conscius horror agit) eadem, sub nocte sopora,
<stat. theb. 1.404>	lustra terit, similesque Notos dequestus et imbres,
<stat. theb. 1.405>	infusam tergo glaciem et liquentia nimbis
<stat. theb. 1.406>	ora comasque gerens subit uno tegmine, cuius
<stat. theb. 1.407>	fusus humo gelida partem prior hospes habebat.
<stat. theb. 1.408>	hic uero ambobus rabiem fortuna cruentam
<stat. theb. 1.409>	attulit: haud passi sociis defendere noctem
<stat. theb. 1.410>	culminibus; paulum alternis in uerba minasque
<stat. theb. 1.411>	cunctantur, mox ut iactis sermonibus irae
<stat. theb. 1.412>	intumuere satis, tum uero erectus uterque
<stat. theb. 1.413>	exertare umeros nudamque lacessere pugnam.
<stat. theb. 1.414>	celsior ille gradu procera in membra simulque
<stat. theb. 1.415>	integer annorum; sed non et uiribus infra
<stat. theb. 1.416>	Tydea fert animus, totosque infusa per artus
<stat. theb. 1.417>	maior in exiguo regnabat corpore uirtus.
<stat. theb. 1.418>	iam crebros ictus ora et caua tempora circum
<stat. theb. 1.419>	obnixi ingeminant, telorum aut grandinis instar
<stat. theb. 1.420>	Rhipaeae, flexoque genu uacua ilia tundunt.
<stat. theb. 1.421>	non aliter quam Pisaeo sua lustra Tonanti
<stat. theb. 1.422>	cum redeunt crudisque uirum sudoribus ardet
<stat. theb. 1.423>	puluis; at hinc teneros caueae dissensus ephebos
<stat. theb. 1.424>	concitat, exclusaeque expectant praemia matres:
<stat. theb. 1.425>	sic alacres odio nullaque cupidine laudis 
<stat. theb. 1.426>	accensi incurrunt, scrutatur et intima uultus
<stat. theb. 1.427>	unca manus penitusque oculis cedentibus intrat.
<stat. theb. 1.428>	forsan et accinctos lateri (sic ira ferebat)
<stat. theb. 1.429>	nudassent enses, meliusque hostilibus armis
<stat. theb. 1.430>	lugendus fratri, iuuenis Thebane, iaceres,
<stat. theb. 1.431>	ni rex insolitum clamorem et pectore ab alto
<stat. theb. 1.432>	stridentes gemitus noctis miratus in umbris,
<stat. theb. 1.433>	mouisset gressus, magnis cui sobria curis
<stat. theb. 1.434>	pendebat somno iam deteriore senectus.
<stat. theb. 1.435>	isque ubi progrediens numerosa luce per alta
<stat. theb. 1.436>	atria dimotis aduerso limine claustris
<stat. theb. 1.437>	terribilem dictu faciem, lacera ora putresque
<stat. theb. 1.438>	sanguineo uidet imbre genas: 'quae causa furoris,
<stat. theb. 1.439>	externi iuuenes (neque enim meus audeat istas
<stat. theb. 1.440>	ciuis in usque manus), quisnam implacabilis ardor
<stat. theb. 1.441>	exturbare odiis tranquilla silentia noctis?
<stat. theb. 1.442>	usque adeone angusta dies, et triste parumper
<stat. theb. 1.443>	pacem animo somnumque pati? sed prodite tandem
<stat. theb. 1.444>	unde orti, quo fertis iter, quae iurgia? nam uos
<stat. theb. 1.445>	haud humiles tanta ira docet, generisque superbi
<stat. theb. 1.446>	magna per effusum clarescunt signa cruorem.'
<stat. theb. 1.447>	uix ea, cum mixto clamore obliqua tuentes
<stat. theb. 1.448>	incipiunt una: 'rex o mitissime Achiuum,
<stat. theb. 1.449>	quid uerbis opus? ipse undantes sanguine uultus
<stat. theb. 1.450>	aspicis.' haec passim turbatis uocis amarae
<stat. theb. 1.451>	confudere sonis; inde orsus in ordine Tydeus
<stat. theb. 1.452>	continuat: 'maesti cupiens solacia casus
<stat. theb. 1.453>	monstriferae Calydonis opes Acheloiaque arua
<stat. theb. 1.454>	deserui; uestris haec me ecce in finibus ingens
<stat. theb. 1.455>	nox operit. tecto caelum prohibere quis iste
<stat. theb. 1.456>	arcuit? an quoniam prior haec ad limina forte
<stat. theb. 1.457>	molitus gressus? pariter stabulare bimembres
<stat. theb. 1.458>	Centauros unaque ferunt Cyclopas in Aetna
<stat. theb. 1.459>	compositos. sunt et rabidis iura insita monstris
<stat. theb. 1.460>	fasque suum: nobis sociare cubilia terrae
<stat. theb. 1.461>	sed quid ego? aut hodie spoliis gauisus abibis,
<stat. theb. 1.462>	quisquis es, his, aut me, si non effetus oborto
<stat. theb. 1.463>	sanguis hebet luctu, magni de stirpe creatum
<stat. theb. 1.464>	Oeneos et Marti non degenerare paterno
<stat. theb. 1.465>	accipies.' 'nec nos animi nec stirpis egentes'
<stat. theb. 1.466>	ille refert contra, sed mens sibi conscia fati
<stat. theb. 1.467>	cunctatur proferre patrem. tunc mitis Adrastus:
<stat. theb. 1.468>	'immo agite, et positis, quas nox inopinaque suasit
<stat. theb. 1.469>	aut uirtus aut ira, minis succedite tecto.
<stat. theb. 1.470>	iam pariter coeant animorum in pignora dextrae.
<stat. theb. 1.471>	non haec incassum diuisque absentibus acta;
<stat. theb. 1.472>	forsan et has uenturus amor praemiserit iras,
<stat. theb. 1.473>	ut meminisse iuuet.' nec uana uoce locutus
<stat. theb. 1.474>	fata senex, siquidem hanc perhibent post uulnera iunctis
<stat. theb. 1.475>	esse fidem, quanta partitum extrema proteruo
<stat. theb. 1.476>	Thesea Pirithoo, uel inanem mentis Oresten
<stat. theb. 1.477>	opposito rabidam Pylade uitasse Megaeram.
<stat. theb. 1.478>	tunc quoque mulcentem dictis corda aspera regem
<stat. theb. 1.479>	iam faciles (uentis ut decertata residunt
<stat. theb. 1.480>	aequora, laxatisque diu tamen aura superstes
<stat. theb. 1.481>	inmoritur uelis) passi, subiere penates.
<stat. theb. 1.482>	hic primum lustrare oculis cultusque uirorum
<stat. theb. 1.483>	telaque magna uacat: tergo uidet huius inanem
<stat. theb. 1.484>	impexis utrimque iubis horrere leonem,
<stat. theb. 1.485>	illius in speciem quem per Teumesia tempe 
<stat. theb. 1.486>	Amphitryoniades fractum iuuenalibus annis
<stat. theb. 1.487>	ante Cleonaei uestitus proelia monstri.
<stat. theb. 1.488>	terribiles contra saetis ac dente recuruo
<stat. theb. 1.489>	Tydea per latos umeros ambire laborant
<stat. theb. 1.490>	exuuiae, Calydonis honos. stupet omine tanto
<stat. theb. 1.491>	defixus senior, diuina oracula Phoebi
<stat. theb. 1.492>	agnoscens monitusque datos uocalibus antris.
<stat. theb. 1.493>	obtutu gelida ora premit, laetusque per artus
<stat. theb. 1.494>	horror iit; sensit manifesto numine ductos
<stat. theb. 1.495>	adfore, quos nexis ambagibus augur Apollo
<stat. theb. 1.496>	portendi generos, uultu fallente ferarum,
<stat. theb. 1.497>	ediderat. tunc sic tendens ad sidera palmas:
<stat. theb. 1.498>	'Nox, quae terrarum caelique amplexa labores
<stat. theb. 1.499>	ignea multiuago transmittis sidera lapsu,
<stat. theb. 1.500>	indulgens reparare animum dum proximus aegris
<stat. theb. 1.501>	infundat Titan agiles animantibus ortus,
<stat. theb. 1.502>	tu mihi perplexis quaesitam erroribus ultro
<stat. theb. 1.503>	aduehis alma fidem ueterisque exordia fati
<stat. theb. 1.504>	detegis: adsistas operi tuaque omina firmes.
<stat. theb. 1.505>	semper honoratam dimensis orbibus anni
<stat. theb. 1.506>	te domus ista colet; nigri tibi, diua, litabunt
<stat. theb. 1.507>	electa ceruice greges, lustraliaque exta
<stat. theb. 1.508>	lacte nouo perfusus edet Volcanius ignis.
<stat. theb. 1.509>	salue prisca fides tripodum obscurique recessus.
<stat. theb. 1.510>	deprendi, Fortuna, deos.' sic fatus, et ambos
<stat. theb. 1.511>	innectens manibus tecta interioris ad aulae
<stat. theb. 1.512>	progreditur. canis etiamnum altaribus ignes
<stat. theb. 1.513>	sopitum cinerem et tepidi libamina sacri
<stat. theb. 1.514>	seruabant; adolere focos epulasque recentes
<stat. theb. 1.515>	instaurare iubet. dictis parere ministri
<stat. theb. 1.516>	certatim accelerant; uario strepit icta tumultu
<stat. theb. 1.517>	regia: pars ostro tenues auroque sonantes
<stat. theb. 1.518>	emunire toros alteque inferre tapetas,
<stat. theb. 1.519>	pars teretes leuare manu ac disponere mensas.
<stat. theb. 1.520>	ast alii tenebras et opacam uincere noctem
<stat. theb. 1.521>	adgressi tendunt auratis uincula lychnis.
<stat. theb. 1.522>	his labor inserto torrere exanguia ferro
<stat. theb. 1.523>	uiscera caesarum pecudum, his cumulare canistris
<stat. theb. 1.524>	perdomitam saxo Cererem. laetatur Adrastus
<stat. theb. 1.525>	obsequio feruere domum, iamque ipse superbis
<stat. theb. 1.526>	fulgebat stratis solioque effultus eburno.
<stat. theb. 1.527>	parte alia iuuenes siccati uulnera lymphis
<stat. theb. 1.528>	discumbunt, simul ora notis foedata tuentur
<stat. theb. 1.529>	inque uicem ignoscunt. tunc rex longaeuus Acasten
<stat. theb. 1.530>	(natarum haec altrix eadem et fidissima custos
<stat. theb. 1.531>	lecta sacrum iustae Veneri occultare pudorem)
<stat. theb. 1.532>	imperat acciri tacitaque inmurmurat aure.
<stat. theb. 1.533>	nec mora praeceptis, cum protinus utraque uirgo
<stat. theb. 1.534>	arcano egressae thalamo: mirabile uisu,
<stat. theb. 1.535>	Pallados armisonae pharetrataeque ora Dianae
<stat. theb. 1.536>	aequa ferunt, terrore minus. noua deinde pudori
<stat. theb. 1.537>	uisa uirum facies: pariter pallorque ruborque
<stat. theb. 1.538>	purpureas hausere genas, oculique uerentes
<stat. theb. 1.539>	ad sanctum rediere patrem. postquam ordine mensae
<stat. theb. 1.540>	uicta fames, signis perfectam auroque nitentem
<stat. theb. 1.541>	Iasides pateram famulos ex more poposcit,
<stat. theb. 1.542>	qua Danaus libare deis seniorque Phoroneus
<stat. theb. 1.543>	adsueti. tenet haec operum caelata figuras:
<stat. theb. 1.544>	aureus anguicomam praesecto Gorgona collo
<stat. theb. 1.545>	ales habet, iam iamque uagas (ita uisus) in auras
<stat. theb. 1.546>	exilit; illa graues oculos languentiaque ora
<stat. theb. 1.547>	paene mouet uiuoque etiam pallescit in auro.
<stat. theb. 1.548>	hinc Phrygius fuluis uenator tollitur alis,
<stat. theb. 1.549>	Gargara desidunt surgenti et Troia recedit,
<stat. theb. 1.550>	stant maesti comites frustraque sonantia lassant
<stat. theb. 1.551>	ora canes umbramque petunt et nubila latrant.
<stat. theb. 1.552>	hanc undante mero fundens uocat ordine cunctos
<stat. theb. 1.553>	caelicolas, Phoebum ante alios, Phoebum omnis ad aras
<stat. theb. 1.554>	laude ciet comitum famulumque euincta pudica
<stat. theb. 1.555>	fronde manus, cui festa dies largoque refecti
<stat. theb. 1.556>	ture uaporatis lucent altaribus ignes.
<stat. theb. 1.557>	'forsitan, o iuuenes, quae sint ea sacra quibusque
<stat. theb. 1.558>	praecipuum causis Phoebi obtestemur honorem,'
<stat. theb. 1.559>	rex ait, 'exquirant animi. non inscia suasit
<stat. theb. 1.560>	religio, magnis exercita cladibus olim
<stat. theb. 1.561>	plebs Argiua litat; animos aduertite, pandam.
<stat. theb. 1.562>	postquam caerulei sinuosa uolumina monstri,
<stat. theb. 1.563>	terrigenam Pythona, deus, septem orbibus atris
<stat. theb. 1.564>	amplexum Delphos squamisque annosa terentem
<stat. theb. 1.565>	robora, Castaliis dum fontibus ore trisulco
<stat. theb. 1.566>	fusus hiat nigro sitiens alimenta ueneno,
<stat. theb. 1.567>	perculit, absumptis numerosa in uulnera telis,
<stat. theb. 1.568>	Cirrhaeique dedit centum per iugera campi
<stat. theb. 1.569>	uix tandem explicitum, noua deinde piacula caedis
<stat. theb. 1.570>	perquirens nostri tecta haud opulenta Crotopi
<stat. theb. 1.571>	attigit. huic primis et pubem ineuntibus annis
<stat. theb. 1.572>	mira decore pios seruabat nata penates
<stat. theb. 1.573>	intemerata toris. felix, si Delia numquam
<stat. theb. 1.574>	furta nec occultum Phoebo sociasset amorem!
<stat. theb. 1.575>	namque ut passa deum Nemeaei ad fluminis undam,
<stat. theb. 1.576>	bis quinos plena cum fronte resumeret orbes
<stat. theb. 1.577>	Cynthia, sidereum Latonae feta nepotem
<stat. theb. 1.578>	edidit; ac poenae metuens (neque enim ille coactis
<stat. theb. 1.579>	donasset thalamis ueniam pater) auia rura
<stat. theb. 1.580>	eligit ac natum saepta inter ouilia furtim 
<stat. theb. 1.581>	montiuago pecoris custodi mandat alendum.
<stat. theb. 1.582>	non tibi digna, puer, generis cunabula tanti
<stat. theb. 1.583>	gramineos dedit herba toros et uimine querno
<stat. theb. 1.584>	texta domus; clausa arbutei sub cortice libri
<stat. theb. 1.585>	membra tepent, suadetque leues caua fistula somnos,
<stat. theb. 1.586>	et pecori commune solum. sed fata nec illum
<stat. theb. 1.587>	concessere larem; uiridi nam caespite terrae
<stat. theb. 1.588>	proiectum temere et patulo caelum ore trahentem
<stat. theb. 1.589>	dira canum rabies morsu depasta cruento
<stat. theb. 1.590>	disicit. hic uero attonitas ut nuntius aures
<stat. theb. 1.591>	matris adit, pulsi ex animo genitorque pudorque
<stat. theb. 1.592>	et metus; ipsa ultro saeuis plangoribus amens
<stat. theb. 1.593>	tecta replet, uacuumque ferens uelamine pectus
<stat. theb. 1.594>	occurrit confessa patri; nec motus et atro
<stat. theb. 1.595>	imperat (infandum!) cupientem occumbere leto.
<stat. theb. 1.596>	sero memor thalami maestae solacia morti,
<stat. theb. 1.597>	Phoebe, paras monstrum infandis Acheronte sub imo
<stat. theb. 1.598>	conceptum Eumenidum thalamis, cui uirginis ora
<stat. theb. 1.599>	pectoraque; aeternum stridens a uertice surgit
<stat. theb. 1.600>	et ferrugineam frontem discriminat anguis.
<stat. theb. 1.601>	haec tum dira lues nocturno squalida passu
<stat. theb. 1.602>	inlabi thalamis, animasque a stirpe recentes
<stat. theb. 1.603>	abripere altricum gremiis morsuque cruento
<stat. theb. 1.604>	deuesci et multum patrio pinguescere luctu.
<stat. theb. 1.605>	haud tulit armorum praestans animique Coroebus
<stat. theb. 1.606>	seque ultro lectis iuuenum, qui robore primi
<stat. theb. 1.607>	famam posthabita faciles extendere uita,
<stat. theb. 1.608>	obtulit. illa nouos ibat populata penates
<stat. theb. 1.609>	portarum in biuio; lateri duo corpora paruum
<stat. theb. 1.610>	dependent, et iam unca manus uitalibus haeret
<stat. theb. 1.611>	ferratique ungues tenero sub corde tepescunt:
<stat. theb. 1.612>	obuius huic, latus omne uirum stipante corona,
<stat. theb. 1.613>	fit iuuenis, ferrumque ingens sub pectore duro
<stat. theb. 1.614>	condidit, atque imas animae mucrone corusco
<stat. theb. 1.615>	scrutatus latebras tandem sua monstra profunda 
<stat. theb. 1.616>	reddit habere Ioui. iuuat ire et uisere iuxta
<stat. theb. 1.617>	liuentes in morte oculos uterique nefandam
<stat. theb. 1.618>	proluuiem et crasso squalentia pectora tabo,
<stat. theb. 1.619>	qua nostrae cecidere animae. stupet Inacha pubes
<stat. theb. 1.620>	magnaque post lacrimas etiamnum gaudia pallent.
<stat. theb. 1.621>	hi trabibus duris (solacia uana dolori)
<stat. theb. 1.622>	proterere exanimos artus asprosque molares
<stat. theb. 1.623>	deculcare genis; nequit iram explere potestas.
<stat. theb. 1.624>	illam et nocturno circum stridore uolantes
<stat. theb. 1.625>	impastae fugistis aues, rabidamque canum uim
<stat. theb. 1.626>	oraque sicca ferunt trepidorum inhiasse luporum.
<stat. theb. 1.627>	saeuior in miseros fatis ultricis ademptae
<stat. theb. 1.628>	Delius insurgit, summaque biuerticis umbra
<stat. theb. 1.629>	Parnasi residens arcu crudelis iniquo
<stat. theb. 1.630>	pestifera arma iacit, camposque et celsa Cyclopum
<stat. theb. 1.631>	tecta superiecto nebularum incendit amictu.
<stat. theb. 1.632>	labuntur dulces animae, Mors fila Sororum
<stat. theb. 1.633>	ense metit captamque tenens fert manibus urbem.
<stat. theb. 1.634>	quaerenti quae causa duci, quis ab aethere laeuus
<stat. theb. 1.635>	ignis et in totum regnaret Sirius annum,
<stat. theb. 1.636>	idem auctor Paean rursus iubet ire cruento
<stat. theb. 1.637>	inferias monstro iuuenes, qui caede potiti.
<stat. theb. 1.638>	fortunate animi longumque in saecula digne
<stat. theb. 1.639>	promeriture diem! non tu pia degener arma
<stat. theb. 1.640>	occulis aut certae trepidas occurrere morti.
<stat. theb. 1.641>	comminus ora ferens Cirrhaei in limine templi
<stat. theb. 1.642>	constitit et sacras ita uocibus asperat iras:
<stat. theb. 1.643>	"non missus, Thymbraee, tuos supplexue penates
<stat. theb. 1.644>	aduenio: mea me pietas et conscia uirtus
<stat. theb. 1.645>	has egere uias. ego sum qui caede subegi,
<stat. theb. 1.646>	Phoebe, tuum mortale nefas, quem nubibus atris
<stat. theb. 1.647>	et squalente die, nigra quem tabe sinistri
<stat. theb. 1.648>	quaeris, inique, poli. quod si monstra effera magnis
<stat. theb. 1.649>	cara adeo superis, iacturaque uilior orbi
<stat. theb. 1.650>	mors hominum, et saeuo tanta inclementia caelo est,
<stat. theb. 1.651>	quid meruere Argi? me, me, diuum optime, solum
<stat. theb. 1.652>	obiecisse caput fatis praestabat. an illud
<stat. theb. 1.653>	lene magis cordi quod desolata domorum
<stat. theb. 1.654>	tecta uides, ignique datis cultoribus omnis
<stat. theb. 1.655>	lucet ager? sed quid fando tua tela manusque
<stat. theb. 1.656>	demoror? expectant matres, supremaque fiunt
<stat. theb. 1.657>	uota mihi. satis est: merui ne parcere uelles.
<stat. theb. 1.658>	proinde moue pharetras arcusque intende sonoros
<stat. theb. 1.659>	insignemque animam leto demitte; sed illum,
<stat. theb. 1.660>	pallidus Inachiis qui desuper inminet Argis,
<stat. theb. 1.661>	dum morior, dispelle globum." sors aequa merentes
<stat. theb. 1.662>	respicit. ardentem tenuit reuerentia caedis
<stat. theb. 1.663>	Letoiden, tristemque uiro summissus honorem
<stat. theb. 1.664>	largitur uitae; nostro mala nubila caelo
<stat. theb. 1.665>	diffugiunt, at tu stupefacti a limine Phoebi
<stat. theb. 1.666>	exoratus abis. inde haec stata sacra quotannis
<stat. theb. 1.667>	sollemnes recolunt epulae, Phoebeaque placat
<stat. theb. 1.668>	templa nouatus honos. has forte inuisitis aras
<stat. theb. 1.669>	uos quae progenies? quamquam Calydonius Oeneus
<stat. theb. 1.670>	et Porthaoniae, si dudum certus ad aures
<stat. theb. 1.671>	clamor iit, tibi iura domus. tu pande quis Argos
<stat. theb. 1.672>	aduenias, quando haec uariis sermonibus hora est.'
<stat. theb. 1.673>	deiecit maestos extemplo Ismenius heros
<stat. theb. 1.674>	in terram uultus, taciteque ad Tydea laeuum
<stat. theb. 1.675>	obliquare oculos; tum longa silentia mouit:
<stat. theb. 1.676>	'non super hos diuum tibi sum quaerendus honores,
<stat. theb. 1.677>	unde genus, quae terra mihi, quis defluat ordo
<stat. theb. 1.678>	sanguinis antiqui: piget inter sacra fateri.
<stat. theb. 1.679>	sed si praecipitant miserum cognoscere curae,
<stat. theb. 1.680>	Cadmus origo patrum, tellus Mauortia Thebe,
<stat. theb. 1.681>	est genetrix Iocasta mihi.' tum motus Adrastus
<stat. theb. 1.682>	hospitiis (agnouit enim): 'quid nota recondis?
<stat. theb. 1.683>	scimus' ait 'nec sic auersum fama Mycenis
<stat. theb. 1.684>	uoluit iter. regnum et furias oculosque pudentes
<stat. theb. 1.685>	nouit et Arctois si quis de solibus horret
<stat. theb. 1.686>	quique bibit Gangen aut nigrum occasibus intrat
<stat. theb. 1.687>	Oceanum et si quos incerto litore Syrtes
<stat. theb. 1.688>	destituunt. ne perge queri casusque priorum
<stat. theb. 1.689>	adnumerare tibi: nostro quoque sanguine multum
<stat. theb. 1.690>	errauit pietas, nec culpa nepotibus obstat.
<stat. theb. 1.691>	tu modo dissimilis rebus mereare secundis
<stat. theb. 1.692>	excusare tuos. sed iam temone supino
<stat. theb. 1.693>	languet Hyperboreae glacialis portitor Vrsae.
<stat. theb. 1.694>	fundite uina focis, seruatoremque parentum
<stat. theb. 1.695>	Letoiden uotis iterumque iterumque canamus.
<stat. theb. 1.696>	Phoebe parens, seu te Lyciae Pataraea niuosis
<stat. theb. 1.697>	exercent dumeta iugis, seu rore pudico
<stat. theb. 1.698>	Castaliae flauos amor est tibi mergere crines,
<stat. theb. 1.699>	seu Troiam Thymbraeus habes, ubi fama uolentem
<stat. theb. 1.700>	ingratis Phrygios umeris subiisse molares,
<stat. theb. 1.701>	seu iuuat Aegaeum feriens Latonius umbra
<stat. theb. 1.702>	Cynthus et adsiduam pelago non quaerere Delon:
<stat. theb. 1.703>	tela tibi longeque feros lentandus in hostes
<stat. theb. 1.704>	arcus et aetherii dono cessere parentis
<stat. theb. 1.705>	aeternum florere genas; tu doctus iniquas
<stat. theb. 1.706>	Parcarum praenosse manus fatumque quod ultra est
<stat. theb. 1.707>	et summo placitura Ioui, quis letifer annus,
<stat. theb. 1.708>	bella quibus populis, quae mutent sceptra cometae;
<stat. theb. 1.709>	tu Phryga summittis citharae, tu matris honori
<stat. theb. 1.710>	terrigenam Tityon Stygiis extendis harenis;
<stat. theb. 1.711>	te uiridis Python Thebanaque mater ouantem
<stat. theb. 1.712>	horruit in pharetris, ultrix tibi torua Megaera
<stat. theb. 1.713>	ieiunum Phlegyan subter caua saxa iacentem
<stat. theb. 1.714>	aeterno premit accubitu dapibusque profanis
<stat. theb. 1.715>	instimulat, sed mixta famem fastidia uincunt:
<stat. theb. 1.716>	adsis o memor hospitii, Iunoniaque arua
<stat. theb. 1.717>	dexter ames, seu te roseum Titana uocari
<stat. theb. 1.718>	gentis Achaemeniae ritu, seu praestat Osirim
<stat. theb. 1.719>	frugiferum, seu Persei sub rupibus antri
<stat. theb. 1.720>	indignata sequi torquentem cornua Mithram.'

