<stat. theb. 5.1>	Pulsa sitis fluuio, populataque gurgitis alueum
<stat. theb. 5.2>	agmina linquebant ripas amnemque minorem;
<stat. theb. 5.3>	acrior et campum sonipes rapit et pedes arua
<stat. theb. 5.4>	implet ouans, rediere uiris animique minaeque
<stat. theb. 5.5>	uotaque, sanguineis mixtum ceu fontibus ignem
<stat. theb. 5.6>	hausissent belli magnasque in proelia mentes.
<stat. theb. 5.7>	dispositi in turmas rursus legemque seueri
<stat. theb. 5.8>	ordinis, ut cuique ante locus ductorque, monentur
<stat. theb. 5.9>	instaurare uias. tellus iam puluere primo
<stat. theb. 5.10>	crescit, et armorum transmittunt fulgura siluae.
<stat. theb. 5.11>	qualia trans pontum Phariis defensa serenis
<stat. theb. 5.12>	rauca Paraetonio decedunt agmina Nilo,
<stat. theb. 5.13>	cum fera ponit hiems: illae clangore fugaci,
<stat. theb. 5.14>	umbra fretis aruisque, uolant, sonat auius aether.
<stat. theb. 5.15>	iam Borean imbresque pati, iam nare solutis
<stat. theb. 5.16>	amnibus et nudo iuuat aestiuare sub Haemo.
<stat. theb. 5.17>	hic rursus simili procerum uallante corona
<stat. theb. 5.18>	dux Talaionides, antiqua ut forte sub orno
<stat. theb. 5.19>	stabat et admoti nixus Polynicis in hastam:
<stat. theb. 5.20>	'at tamen, o quaecumque es' ait 'cui gloria tanta,
<stat. theb. 5.21>	uenimus innumerae fatum debere cohortes,
<stat. theb. 5.22>	quem non ipse deum sator aspernetur honorem,
<stat. theb. 5.23>	dic age, quando tuis alacres absistimus undis,
<stat. theb. 5.24>	quae domus aut tellus, animam quibus hauseris astris.
<stat. theb. 5.25>	dic quis et ille pater. neque enim tibi numina longe,
<stat. theb. 5.26>	transierit fortuna licet, maiorque per ora
<stat. theb. 5.27>	sanguis, et adflicto spirat reuerentia uultu.'
<stat. theb. 5.28>	ingemit, et paulum fletu cunctata modesto
<stat. theb. 5.29>	Lemnias orsa refert: 'inmania uulnera, rector,
<stat. theb. 5.30>	integrare iubes, Furias et Lemnon et artis
<stat. theb. 5.31>	arma inserta toris debellatosque pudendo
<stat. theb. 5.32>	ense mares; redit ecce nefas et frigida cordi
<stat. theb. 5.33>	Eumenis. o miserae, quibus hic furor additus! o nox!
<stat. theb. 5.34>	o pater! illa ego nam, pudeat ne forte benignae
<stat. theb. 5.35>	hospitis, illa, duces, raptum quae sola parentem
<stat. theb. 5.36>	occului. quid longa malis exordia necto?
<stat. theb. 5.37>	et uos arma uocant magnique in corde paratus.
<stat. theb. 5.38>	hoc memorasse sat est: claro generata Thoante
<stat. theb. 5.39>	seruitium Hypsipyle uestri fero capta Lycurgi.'
<stat. theb. 5.40>	aduertere animos, maiorque et honora uideri
<stat. theb. 5.41>	parque operi tanto; cunctis tunc noscere casus
<stat. theb. 5.42>	ortus amor, pater ante alios hortatur Adrastus:
<stat. theb. 5.43>	'immo age, dum primi longe damus agmina uulgi
<stat. theb. 5.44>	(nec facilis Nemea latas euoluere uires,
<stat. theb. 5.45>	quippe obtenta comis et ineluctabilis umbra),
<stat. theb. 5.46>	pande nefas laudesque tuas gemitusque tuorum,
<stat. theb. 5.47>	unde hos aduenias regno deiecta labores.'
<stat. theb. 5.48>	dulce loqui miseris ueteresque reducere questus.
<stat. theb. 5.49>	incipit: 'Aegaeo premitur circumflua Nereo
<stat. theb. 5.50>	Lemnos, ubi ignifera fessus respirat ab Aetna 
<stat. theb. 5.51>	Mulciber; ingenti tellurem proximus umbra
<stat. theb. 5.52>	uestit Athos nemorumque obscurat imagine pontum;
<stat. theb. 5.53>	Thraces arant contra, Thracum fatalia nobis
<stat. theb. 5.54>	litora, et inde nefas. florebat diues alumnis
<stat. theb. 5.55>	terra, nec illa Samo fama Deloue sonanti
<stat. theb. 5.56>	peior et innumeris quas spumifer adsilit Aegon.
<stat. theb. 5.57>	dis uisum turbare domos, nec pectora culpa
<stat. theb. 5.58>	nostra uacant: nullos Veneri sacrauimus ignes,
<stat. theb. 5.59>	nulla deae sedes; mouet et caelestia quondam
<stat. theb. 5.60>	corda dolor lentoque inrepunt agmine Poenae.
<stat. theb. 5.61>	illa Paphon ueterem centumque altaria linquens,
<stat. theb. 5.62>	nec uultu nec crine prior, soluisse iugalem
<stat. theb. 5.63>	ceston et Idalias procul ablegasse uolucres
<stat. theb. 5.64>	fertur. erant certe media quae noctis in umbra
<stat. theb. 5.65>	diuam alios ignes maioraque tela gerentem
<stat. theb. 5.66>	Tartareas inter thalamis uolitasse sorores
<stat. theb. 5.67>	uulgarent, utque implicitis arcana domorum
<stat. theb. 5.68>	anguibus et saeua formidine nupta replesset
<stat. theb. 5.69>	limina nec fidi populum miserata mariti.
<stat. theb. 5.70>	protinus a Lemno teneri fugistis Amores:
<stat. theb. 5.71>	mutus Hymen uersaeque faces et frigida iusti
<stat. theb. 5.72>	cura tori. nullae redeunt in gaudia noctes,
<stat. theb. 5.73>	nullus in amplexu sopor est, Odia aspera ubique
<stat. theb. 5.74>	et Furor et medio recubat Discordia lecto.
<stat. theb. 5.75>	cura uiris tumidos aduersa Thracas in ora
<stat. theb. 5.76>	eruere et saeuam bellando frangere gentem.
<stat. theb. 5.77>	cumque domus contra stantesque in litore nati,
<stat. theb. 5.78>	dulcius Edonias hiemes Arctonque frementem
<stat. theb. 5.79>	excipere, aut tandem tacita post proelia nocte
<stat. theb. 5.80>	fractorum subitas torrentum audire ruinas.
<stat. theb. 5.81>	illae autem tristes (nam me tunc libera curis
<stat. theb. 5.82>	uirginitas annique tegunt) sub nocte dieque
<stat. theb. 5.83>	adsiduis aegrae in lacrimis solantia miscent
<stat. theb. 5.84>	conloquia, aut saeuam spectant trans aequora Thracen.
<stat. theb. 5.85>	Sol operum medius summo librabat Olympo
<stat. theb. 5.86>	lucentes, ceu staret, equos; quater axe sereno
<stat. theb. 5.87>	intonuit, quater antra dei fumantis anhelos
<stat. theb. 5.88>	exeruere apices, Ventisque absentibus Aegon
<stat. theb. 5.89>	motus et ingenti percussit litora ponto:
<stat. theb. 5.90>	cum subito horrendas aeui matura Polyxo
<stat. theb. 5.91>	tollitur in furias thalamisque insueta relictis
<stat. theb. 5.92>	euolat. insano ueluti Teumesia Thyias
<stat. theb. 5.93>	rapta deo, cum sacra uocant Idaeaque suadet
<stat. theb. 5.94>	buxus et a summis auditus montibus Euhan:
<stat. theb. 5.95>	sic, erecta genas aciemque effusa trementi
<stat. theb. 5.96>	sanguine, desertam rabidis clamoribus urbem
<stat. theb. 5.97>	exagitat clausasque domos et limina pulsans
<stat. theb. 5.98>	concilium uocat; infelix comitatus eunti
<stat. theb. 5.99>	haerebant nati. atque illae non segnius omnes
<stat. theb. 5.100>	erumpunt tectis, summasque ad Pallados arces
<stat. theb. 5.101>	impetus: huc propere stipamur et ordine nullo
<stat. theb. 5.102>	congestae; stricto mox ense silentia iussit
<stat. theb. 5.103>	hortatrix scelerum et medio sic ausa profari:
<stat. theb. 5.104>	"rem summam instinctu superum meritique doloris,
<stat. theb. 5.105>	o uiduae (firmate animos et pellite sexum!)
<stat. theb. 5.106>	Lemniades, sancire paro; si taedet inanes
<stat. theb. 5.107>	aeternum seruare domos turpemque iuuentae
<stat. theb. 5.108>	flore situm et longis steriles in luctibus annos,
<stat. theb. 5.109>	inueni, promitto, uiam (nec numina desunt)
<stat. theb. 5.110>	qua renouanda Venus: modo par insumite robur 
<stat. theb. 5.111>	luctibus, atque adeo primum hoc mihi noscere detur.
<stat. theb. 5.112>	tertia canet hiems: cui conubialia uincla
<stat. theb. 5.113>	aut thalami secretus honos? cui coniuge pectus
<stat. theb. 5.114>	intepuit? cuius uidit Lucina labores,
<stat. theb. 5.115>	dicite, uel iustos cuius pulsantia menses
<stat. theb. 5.116>	uota tument? qua pace feras uolucresque iugari
<stat. theb. 5.117>	mos datus! heu segnes! potuitne ultricia Graius
<stat. theb. 5.118>	uirginibus dare tela pater laetusque dolorum
<stat. theb. 5.119>	sanguine securos iuuenum perfundere somnos:
<stat. theb. 5.120>	at nos uulgus iners? quodsi propioribus actis
<stat. theb. 5.121>	est opus, ecce animos doceat Rhodopeia coniunx,
<stat. theb. 5.122>	ulta manu thalamos pariterque epulata marito.
<stat. theb. 5.123>	nec uos inmunis scelerum securaue cogo.
<stat. theb. 5.124>	plena mihi domus atque ingens, en cernite, sudor.
<stat. theb. 5.125>	quattuor hos una, decus et solacia patris,
<stat. theb. 5.126>	in gremio (licet amplexu lacrimisque morentur)
<stat. theb. 5.127>	transadigam ferro saniemque et uulnera fratrum
<stat. theb. 5.128>	miscebo patremque super spirantibus addam.
<stat. theb. 5.129>	ecqua tot in caedes animum promittit?" agebat
<stat. theb. 5.130>	pluribus; aduerso nituerunt uela profundo:
<stat. theb. 5.131>	Lemnia classis erat. rapuit gauisa Polyxo
<stat. theb. 5.132>	fortunam atque iterat: "superisne uocantibus ultro
<stat. theb. 5.133>	desumus? ecce rates! deus hos, deus ultor in iras
<stat. theb. 5.134>	apportat coeptisque fauet. nec imago quietis
<stat. theb. 5.135>	uana meae: nudo stabat Venus ense uideri 
<stat. theb. 5.136>	clara mihi somnosque super. 'quid perditis aeuum?'
<stat. theb. 5.137>	inquit, 'age auersis thalamos purgate maritis.
<stat. theb. 5.138>	ipsa faces alias melioraque foedera iungam.'
<stat. theb. 5.139>	dixit, et hoc ferrum stratis, hoc, credite, ferrum
<stat. theb. 5.140>	imposuit. quin, o miserae, dum tempus agi rem,
<stat. theb. 5.141>	consulite; en ualidis spumant euersa lacertis
<stat. theb. 5.142>	aequora, Bistonides ueniunt fortasse maritae."
<stat. theb. 5.143>	hinc stimuli ingentes, magnusque aduoluitur astris
<stat. theb. 5.144>	clamor. Amazonio Scythiam feruere tumultu
<stat. theb. 5.145>	lunatumque putes agmen descendere, ubi arma
<stat. theb. 5.146>	indulget pater et saeui mouet ostia Belli.
<stat. theb. 5.147>	nec uarius fremor aut studia in contraria rapti
<stat. theb. 5.148>	dissensus, ut plebe solet: furor omnibus idem,
<stat. theb. 5.149>	idem animus solare domos iuuenumque senumque
<stat. theb. 5.150>	praecipitare colos plenisque adfrangere paruos
<stat. theb. 5.151>	uberibus ferroque omnes exire per annos.
<stat. theb. 5.152>	tunc uiridi luco (lucus iuga celsa Mineruae
<stat. theb. 5.153>	propter opacat humum niger ipse, sed insuper ingens
<stat. theb. 5.154>	mons premit et gemina pereunt caligine soles),
<stat. theb. 5.155>	hic sanxere fidem, tu Martia testis Enyo
<stat. theb. 5.156>	atque inferna Ceres, Stygiaeque Acheronte recluso
<stat. theb. 5.157>	ante preces uenere deae; sed fallit ubique
<stat. theb. 5.158>	mixta Venus, Venus arma tenet, Venus admouet iras.
<stat. theb. 5.159>	nec de more cruor: natum Charopeia coniunx
<stat. theb. 5.160>	obtulit, accingunt sese et mirantia ferro
<stat. theb. 5.161>	pectora congestisque auidae simul undique dextris
<stat. theb. 5.162>	perfringunt, ac dulce nefas in sanguine uiuo
<stat. theb. 5.163>	coniurant, matremque recens circumuolat umbra.
<stat. theb. 5.164>	talia cernenti mihi quantus in ossibus horror,
<stat. theb. 5.165>	quisue per ora color! qualis cum cerua cruentis
<stat. theb. 5.166>	circumuenta lupis, nullum cui pectore molli
<stat. theb. 5.167>	robur et in uolucri tenuis fiducia cursu,
<stat. theb. 5.168>	praecipitat suspensa fugam, iam iamque teneri
<stat. theb. 5.169>	credit et elusos audit concurrere morsus.
<stat. theb. 5.170>	illi aderant, primis iamque offendere carinae
<stat. theb. 5.171>	litoribus, certant saltu contingere terram
<stat. theb. 5.172>	praecipites. miseri, quos non aut horrida uirtus
<stat. theb. 5.173>	Marte sub Odrysio, aut medii inclementia ponti
<stat. theb. 5.174>	hauserit! alta etiam superum delubra uaporant
<stat. theb. 5.175>	promissasque trahunt pecudes: niger omnibus aris
<stat. theb. 5.176>	ignis, et in nullis spirat deus integer extis.
<stat. theb. 5.177>	tardius umenti noctem deiecit Olympo
<stat. theb. 5.178>	Iuppiter et uersum miti, reor, aethera cura
<stat. theb. 5.179>	sustinuit, dum fata uetant, nec longius umquam
<stat. theb. 5.180>	cessauere nouae perfecto sole tenebrae.
<stat. theb. 5.181>	sera tamen mundo uenerunt astra, sed illis
<stat. theb. 5.182>	et Paros et nemorosa Thasos crebraeque relucent
<stat. theb. 5.183>	Cyclades; una graui penitus latet obruta caelo
<stat. theb. 5.184>	Lemnos, in hanc tristes nebulae, et plaga caeca superne
<stat. theb. 5.185>	texitur, una uagis Lemnos non agnita nautis.
<stat. theb. 5.186>	iam domibus fusi et nemorum per opaca sacrorum
<stat. theb. 5.187>	ditibus indulgent epulis uacuantque profundo
<stat. theb. 5.188>	aurum inmane mero, dum quae per Strymona pugnae,
<stat. theb. 5.189>	quis Rhodope gelidoue labor sudatus in Haemo
<stat. theb. 5.190>	enumerare uacat. nec non, manus impia, nuptae
<stat. theb. 5.191>	serta inter festasque dapes quo maxima cultu
<stat. theb. 5.192>	quaeque iacent; dederat Cytherea suprema
<stat. theb. 5.193>	nocte uiros longoque breuem post tempore pacem
<stat. theb. 5.194>	nequiquam et miseros perituro adflauerat igni.
<stat. theb. 5.195>	conticuere chori, dapibus ludoque licenti
<stat. theb. 5.196>	fit modus et primae decrescunt murmura noctis,
<stat. theb. 5.197>	cum consanguinei mixtus caligine Leti
<stat. theb. 5.198>	rore madens Stygio morituram amplectitur urbem
<stat. theb. 5.199>	Somnus et implacido fundit grauia otia cornu
<stat. theb. 5.200>	secernitque uiros. uigilant nuptaeque nurusque
<stat. theb. 5.201>	in scelus, atque hilares acuunt fera tela Sorores.
<stat. theb. 5.202>	inuasere nefas, cuncto sua regnat Erinys
<stat. theb. 5.203>	pectore. non aliter Scythicos armenta per agros
<stat. theb. 5.204>	Hyrcanae clausere leae, quas exigit ortu
<stat. theb. 5.205>	prima fames, auidique implorant ubera nati.
<stat. theb. 5.206>	quos tibi (nam dubito) scelerum de mille figuris
<stat. theb. 5.207>	expediam casus? Helymum temeraria Gorge
<stat. theb. 5.208>	euinctum ramis altaque in mole tapetum
<stat. theb. 5.209>	efflantem somno crescentia uina superstans
<stat. theb. 5.210>	uulnera disiecta rimatur ueste, sed illum
<stat. theb. 5.211>	infelix sopor admota sub morte refugit.
<stat. theb. 5.212>	turbidus incertumque oculis uigilantibus hostem
<stat. theb. 5.213>	occupat amplexu, nec segnius illa tenentis
<stat. theb. 5.214>	pone adigit costas donec sua pectora ferro
<stat. theb. 5.215>	tangeret. is demum sceleri modus; ora supinat
<stat. theb. 5.216>	blandus adhuc oculisque tremens et murmure Gorgen
<stat. theb. 5.217>	quaerit et indigno non soluit bracchia collo.
<stat. theb. 5.218>	non ego nunc uulgi quamquam crudelia pandam
<stat. theb. 5.219>	funera, sed propria luctus de stirpe recordor:
<stat. theb. 5.220>	quod te, flaue Cydon, quod te per colla refusis
<stat. theb. 5.221>	intactum, Crenaee, comis (quibus ubera mecum
<stat. theb. 5.222>	obliquumque a patre genus), fortemque, timebam
<stat. theb. 5.223>	quem desponsa, Gyan uidi lapsare cruentae
<stat. theb. 5.224>	uulnere Myrmidones, quodque inter serta torosque
<stat. theb. 5.225>	barbara ludentem fodiebat Epopea mater.
<stat. theb. 5.226>	flet super aequaeuum exarmata Lycaste
<stat. theb. 5.227>	Cydimon, heu similes perituro in corpore uultus
<stat. theb. 5.228>	aspiciens floremque genae et quas finxerat auro
<stat. theb. 5.229>	ipsa comas, cum saeua parens iam coniuge fuso
<stat. theb. 5.230>	astitit impellitque minis atque inserit ensem.
<stat. theb. 5.231>	ut fera, quae rabiem placido desueta magistro
<stat. theb. 5.232>	tardius arma mouet stimulisque et uerbere crebro
<stat. theb. 5.233>	in mores negat ire suos, sic illa iacenti
<stat. theb. 5.234>	incidit undantemque sinu conlapsa cruorem
<stat. theb. 5.235>	excipit et laceros premit in noua uulnera crines.
<stat. theb. 5.236>	ut uero Alcimeden etiamnum in murmure truncos
<stat. theb. 5.237>	ferre patris uultus et egentem sanguinis ensem
<stat. theb. 5.238>	conspexi, riguere comae atque in uiscera saeuus
<stat. theb. 5.239>	horror iit: meus ille Thoas, mea dira uideri
<stat. theb. 5.240>	dextra mihi! extemplo thalamis turbata paternis
<stat. theb. 5.241>	inferor. ille quidem dudum (quis magna tuenti
<stat. theb. 5.242>	somnus?) agit uersans secum, etsi lata recessit
<stat. theb. 5.243>	urbe domus, quinam strepitus, quae murmura noctis,
<stat. theb. 5.244>	cur fremibunda quies. trepido scelus ordine pando,
<stat. theb. 5.245>	quis dolor, unde animi: "uis nulla arcere furentes;
<stat. theb. 5.246>	hac sequere, o miserande; premunt aderuntque moranti,
<stat. theb. 5.247>	et mecum fortasse cades." his motus et artus
<stat. theb. 5.248>	erexit stratis. ferimur per deuia uastae
<stat. theb. 5.249>	urbis et ingentem nocturnae caedis aceruum
<stat. theb. 5.250>	passim, ut quosque sacris crudelis uespera lucis
<stat. theb. 5.251>	strauerat, occulta speculamur nube latentes.
<stat. theb. 5.252>	hic impressa toris ora extantesque reclusis
<stat. theb. 5.253>	pectoribus capulos magnarum et fragmina trunca
<stat. theb. 5.254>	hastarum et ferro laceras per corpora uestes,
<stat. theb. 5.255>	crateras pronos epulasque in caede natantes
<stat. theb. 5.256>	cernere erat, iugulisque modo torrentis apertis
<stat. theb. 5.257>	sanguine commixto redeuntem in pocula Bacchum.
<stat. theb. 5.258>	hic iuuenum manus et nullis uiolabilis armis
<stat. theb. 5.259>	turba senes, positique patrum super ora gementum
<stat. theb. 5.260>	semineces pueri trepidas in limine uitae
<stat. theb. 5.261>	singultant animas. gelida non saeuius Ossa
<stat. theb. 5.262>	luxuriant Lapitharum epulae, si quando profundo
<stat. theb. 5.263>	Nubigenae caluere mero: uix primus ab ira
<stat. theb. 5.264>	pallor, et impulsis surgunt ad proelia mensis.
<stat. theb. 5.265>	tunc primum sese trepidis sub nocte Thyoneus
<stat. theb. 5.266>	detexit, nato portans extrema Thoanti
<stat. theb. 5.267>	subsidia, et multa subitus cum luce refulsit.
<stat. theb. 5.268>	agnoui: non ille quidem turgentia sertis
<stat. theb. 5.269>	tempora nec flaua crinem distinxerat uua:
<stat. theb. 5.270>	nubilus indignumque oculis liquentibus imbrem
<stat. theb. 5.271>	adloquitur: "dum fata dabant tibi, nate, potentem
<stat. theb. 5.272>	Lemnon et externis etiam seruare timendam
<stat. theb. 5.273>	gentibus, haud umquam iusto mea cura labori
<stat. theb. 5.274>	destitit: absciderunt tristes crudelia Parcae
<stat. theb. 5.275>	stamina, nec dictis, supplex quae plurima fudi
<stat. theb. 5.276>	ante Iouem frustra, lacrimisque auertere luctus
<stat. theb. 5.277>	contigit; infandum natae concessit honorem.
<stat. theb. 5.278>	accelerate fugam, tuque, o mea digna propago,
<stat. theb. 5.279>	hac rege, uirgo, patrem, gemini qua bracchia muri
<stat. theb. 5.280>	litus eunt: illa, qua rere silentia, porta
<stat. theb. 5.281>	stat funesta Venus ferroque accincta furentes
<stat. theb. 5.282>	adiuuat (unde manus, unde haec Mauortia diuae
<stat. theb. 5.283>	pectora?). tu lato patrem committe profundo:
<stat. theb. 5.284>	succedam curis." ita fatus in aera rursus
<stat. theb. 5.285>	soluitur et nostrum, uisus arcentibus umbris,
<stat. theb. 5.286>	mitis iter longae clarauit limite flammae.
<stat. theb. 5.287>	qua data signa sequor; dein curuo robore clausum
<stat. theb. 5.288>	dis pelagi Ventisque et Cycladas Aegaeoni
<stat. theb. 5.289>	amplexo commendo patrem, nec fletibus umquam
<stat. theb. 5.290>	fit modus alternis, ni iam dimittat Eoo
<stat. theb. 5.291>	Lucifer astra polo. tunc demum litore rauco
<stat. theb. 5.292>	multa metu reputans et uix confisa Lyaeo
<stat. theb. 5.293>	diuidor, ipsa gradu nitente, sed anxia retro
<stat. theb. 5.294>	pectora; nec requies quin et surgentia caelo
<stat. theb. 5.295>	flamina et e cunctis prospectem collibus undas.
<stat. theb. 5.296>	exoritur pudibunda dies, caelumque retexens
<stat. theb. 5.297>	auersum Lemno iubar et declinia Titan
<stat. theb. 5.298>	opposita iuga nube refert. patuere furores
<stat. theb. 5.299>	nocturni, lucisque nouae formidine cunctis
<stat. theb. 5.300>	(quamquam inter similes) subitus pudor; impia terrae
<stat. theb. 5.301>	infodiunt scelera aut festinis ignibus urunt.
<stat. theb. 5.302>	iam manus Eumenidum captasque refugerat arces
<stat. theb. 5.303>	exaturata Venus; licuit sentire quid ausae,
<stat. theb. 5.304>	et turbare comas et lumina tingere fletu.
<stat. theb. 5.305>	insula diues agris opibusque armisque uirisque,
<stat. theb. 5.306>	nota situ et Getico nuper ditata triumpho,
<stat. theb. 5.307>	non maris incursu, non hoste, nec aethere laeuo
<stat. theb. 5.308>	perdidit una omnes orbata excisaque mundo
<stat. theb. 5.309>	indigenas: non arua uiri, non aequora uertunt,
<stat. theb. 5.310>	conticuere domus, cruor altus et oblita crasso
<stat. theb. 5.311>	cuncta rubent tabo, magnaeque in moenibus urbis
<stat. theb. 5.312>	nos tantum et saeui spirant per culmina manes.
<stat. theb. 5.313>	ipsa quoque arcanis tecti in penetralibus alto
<stat. theb. 5.314>	molior igne pyram, sceptrum super armaque patris
<stat. theb. 5.315>	inicio et notas regum uelamina uestes,
<stat. theb. 5.316>	ac prope maesta rogum confusis crinibus asto
<stat. theb. 5.317>	ense cruentato, fraudemque et inania busta
<stat. theb. 5.318>	plango metu, si forte premant, cassumque parenti
<stat. theb. 5.319>	omen et hac dubios leti precor ire timores.
<stat. theb. 5.320>	his mihi pro meritis, ut falsi criminis astu
<stat. theb. 5.321>	parta fides, regna et solio considere patris
<stat. theb. 5.322>	(supplicium!) datur. anne illis obsessa negarem?
<stat. theb. 5.323>	accessi, saepe ante deos testata fidemque
<stat. theb. 5.324>	inmeritasque manus; subeo (pro dira potestas!)
<stat. theb. 5.325>	exangue imperium et maestam sine culmine Lemnon.
<stat. theb. 5.326>	iam magis atque magis uigiles dolor angere sensus,
<stat. theb. 5.327>	et gemitus clari, et paulatim inuisa Polyxo,
<stat. theb. 5.328>	iam meminisse nefas, iam ponere manibus aras
<stat. theb. 5.329>	concessum et multum cineres iurare sepultos.
<stat. theb. 5.330>	sic ubi ductorem trepidae stabulique maritum,
<stat. theb. 5.331>	quem penes et saltus et adultae gloria gentis,
<stat. theb. 5.332>	Massylo frangi stupuere sub hoste iuuencae,
<stat. theb. 5.333>	it truncum sine honore pecus, regemque peremptum
<stat. theb. 5.334>	ipse ager, ipsi amnes et muta armenta queruntur.
<stat. theb. 5.335>	ecce autem aerata dispellens aequora prora
<stat. theb. 5.336>	Pelias intacti late subit hospita ponti
<stat. theb. 5.337>	pinus; agunt Minyae, geminus fragor ardua canet
<stat. theb. 5.338>	per latera: abruptam credas radicibus ire
<stat. theb. 5.339>	Ortygiam aut fractum pelago decurrere montem.
<stat. theb. 5.340>	ast ubi suspensis siluerunt aequora tonsis,
<stat. theb. 5.341>	mitior et senibus cycnis et pectine Phoebi
<stat. theb. 5.342>	uox media de puppe uenit, maria ipsa carinae
<stat. theb. 5.343>	accedunt. post nosse datum est: Oeagrius illic
<stat. theb. 5.344>	adclinis malo mediis intersonat Orpheus
<stat. theb. 5.345>	remigiis tantosque iubet nescire labores.
<stat. theb. 5.346>	illis in Scythicum Borean iter oraque primi
<stat. theb. 5.347>	Cyaneis artata maris. nos, Thracia uisu
<stat. theb. 5.348>	bella ratae, uario tecta incursare tumultu,
<stat. theb. 5.349>	densarum pecudum aut fugientum more uolucrum.
<stat. theb. 5.350>	heu ubi nunc Furiae? portus amplexaque litus
<stat. theb. 5.351>	moenia, qua longe pelago despectus aperto,
<stat. theb. 5.352>	scandimus et celsas turres; huc saxa sudesque
<stat. theb. 5.353>	armaque maesta uirum atque infectos caedibus enses
<stat. theb. 5.354>	subuectant trepidae; quin et squalentia texta
<stat. theb. 5.355>	thoracum et uultu galeas intrare soluto
<stat. theb. 5.356>	non pudet; audaces rubuit mirata cateruas
<stat. theb. 5.357>	Pallas, et auerso risit Gradiuus in Haemo.
<stat. theb. 5.358>	tunc primum ex animis praeceps amentia cessit,
<stat. theb. 5.359>	nec ratis illa salo, sed diuum sera per aequor
<stat. theb. 5.360>	iustitia et poenae scelerum aduentare uidentur.
<stat. theb. 5.361>	iamque aberant terris quantum Gortynia currunt
<stat. theb. 5.362>	spicula, caeruleo grauidam cum Iuppiter imbri
<stat. theb. 5.363>	ipsa super nubem ratis armamenta Pelasgae
<stat. theb. 5.364>	sistit agens; inde horror aquis, et raptus ab omni
<stat. theb. 5.365>	sole dies miscet tenebras, quis protinus unda
<stat. theb. 5.366>	concolor; obnixi lacerant caua nubila uenti
<stat. theb. 5.367>	diripiuntque fretum, nigris redit umida tellus
<stat. theb. 5.368>	uerticibus, totumque Notis certantibus aequor
<stat. theb. 5.369>	pendet et arquato iam iam prope sidera dorso
<stat. theb. 5.370>	frangitur; incertae nec iam prior impetus alno,
<stat. theb. 5.371>	sed labat extantem rostris modo gurgite in imo,
<stat. theb. 5.372>	nunc caelo Tritona ferens. nec robora prosunt
<stat. theb. 5.373>	semideum heroum, puppemque insana flagellat
<stat. theb. 5.374>	arbor et instabili procumbens pondere curuas
<stat. theb. 5.375>	raptat aquas, remique cadunt in pectus inanes.
<stat. theb. 5.376>	nos quoque per rupes murorumque aggere ab omni,
<stat. theb. 5.377>	dum labor ille uiris fretaque indignantur et Austros,
<stat. theb. 5.378>	desuper inualidis fluitantia tela lacertis
<stat. theb. 5.379>	(quid non ausa manus?) Telamona et Pelea contra
<stat. theb. 5.380>	spargimus, et nostro petitur Tirynthius arcu.
<stat. theb. 5.381>	illi (quippe simul bello pelagoque laborant),
<stat. theb. 5.382>	pars clipeis munire ratem, pars aequora fundo
<stat. theb. 5.383>	egerere; ast alii pugnant, sed inertia motu
<stat. theb. 5.384>	corpora, suspensaeque carent conamine uires.
<stat. theb. 5.385>	instamus iactu telorum, et ferrea nimbis
<stat. theb. 5.386>	certat hiems, ustaeque sudes fractique molares
<stat. theb. 5.387>	spiculaque et multa crinitum missile flamma
<stat. theb. 5.388>	nunc pelago, nunc puppe cadunt; dat operta fragorem
<stat. theb. 5.389>	pinus et ab iunctis regemunt tabulata cauernis.
<stat. theb. 5.390>	talis Hyperborea uirides niue uerberat agros
<stat. theb. 5.391>	Iuppiter; obruitur campis genus omne ferarum,
<stat. theb. 5.392>	deprensaeque cadunt uolucres, et messis amaro
<stat. theb. 5.393>	strata gelu, fragor inde iugis, inde amnibus irae.
<stat. theb. 5.394>	ut uero elisit nubes Ioue tortus ab alto
<stat. theb. 5.395>	ignis et ingentes patuere in fulmine nautae,
<stat. theb. 5.396>	deriguere animi, manibusque horrore remissis
<stat. theb. 5.397>	arma aliena cadunt, rediit in pectora sexus.
<stat. theb. 5.398>	cernimus Aeacidas murisque inmane minantem
<stat. theb. 5.399>	Ancaeum et longa pellentem cuspide rupes
<stat. theb. 5.400>	Iphiton; attonito manifestus in agmine supra est
<stat. theb. 5.401>	Amphitryoniades puppemque alternus utrimque
<stat. theb. 5.402>	ingrauat et medias ardet descendere in undas.
<stat. theb. 5.403>	at leuis et miserae nondum mihi notus Iason
<stat. theb. 5.404>	transtra per et remos impressaque terga uirorum
<stat. theb. 5.405>	nunc magnum Oeniden, nunc ille hortatibus Idan
<stat. theb. 5.406>	et Talaum et cana rorantem aspergine ponti
<stat. theb. 5.407>	Tyndariden iterans gelidique in nube parentis
<stat. theb. 5.408>	uela laborantem Calain subnectere malo
<stat. theb. 5.409>	uoce manuque rogat; quatiunt impulsibus illi
<stat. theb. 5.410>	nunc freta, nunc muros, sed nec spumantia cedunt
<stat. theb. 5.411>	aequora, et incussae redeunt a turribus hastae.
<stat. theb. 5.412>	ipse graues fluctus clauumque audire negantem
<stat. theb. 5.413>	lassat agens Tiphys palletque et plurima mutat
<stat. theb. 5.414>	imperia ac laeuas dextrasque obtorquet in undas
<stat. theb. 5.415>	proram nauifragis auidam concurrere saxis,
<stat. theb. 5.416>	donec ab extremae cuneo ratis Aesone natus
<stat. theb. 5.417>	Palladios oleae, Mopsi gestamina, ramos
<stat. theb. 5.418>	extulit et, socium turba prohibente, poposcit
<stat. theb. 5.419>	foedera; praecipites uocem inuoluere procellae.
<stat. theb. 5.420>	tunc modus armorum, pariterque exhausta quierant
<stat. theb. 5.421>	flamina, confusoque dies respexit Olympo.
<stat. theb. 5.422>	quinquaginta illi, trabibus de more reuinctis,
<stat. theb. 5.423>	eminus abrupto quatiunt noua litora saltu,
<stat. theb. 5.424>	magnorum decora alta patrum, iam fronte sereni
<stat. theb. 5.425>	noscendique habitu, postquam timor iraque cessit
<stat. theb. 5.426>	uultibus. arcana sic fama erumpere porta
<stat. theb. 5.427>	caelicolas, si quando domos litusque rubentum
<stat. theb. 5.428>	Aethiopum et mensas amor est intrare minores;
<stat. theb. 5.429>	dant fluuii montesque locum, tum terra superbit
<stat. theb. 5.430>	gressibus et paulum respirat caelifer Atlans.
<stat. theb. 5.431>	hic et ab adserto nuper Marathone superbum
<stat. theb. 5.432>	Thesea et Ismarios, Aquilonia pignora, fratres,
<stat. theb. 5.433>	utraque quis rutila stridebant tempora penna,
<stat. theb. 5.434>	cernimus, hic Phoebo non indignante priorem
<stat. theb. 5.435>	Admetum et durae similem nihil Orphea Thracae,
<stat. theb. 5.436>	tunc prolem Calydone satam generumque profundi
<stat. theb. 5.437>	Nereos. ambiguo uisus errore lacessunt
<stat. theb. 5.438>	Oebalidae gemini; chlamys huic, chlamys ardet et illi,
<stat. theb. 5.439>	ambo hastile gerunt, umeros exertus uterque,
<stat. theb. 5.440>	nudus uterque genas, simili coma fulgurat astro.
<stat. theb. 5.441>	audet iter magnique sequens uestigia mutat
<stat. theb. 5.442>	Herculis et tarda quamuis se mole ferentem
<stat. theb. 5.443>	uix cursu tener aequat Hylas Lernaeaque tollens
<stat. theb. 5.444>	arma sub ingenti gaudet sudare pharetra.
<stat. theb. 5.445>	ergo iterum Venus et tacitis corda aspera flammis
<stat. theb. 5.446>	Lemniadum pertemptat Amor. tunc regia Iuno
<stat. theb. 5.447>	arma habitusque uirum pulchraeque insignia gentis
<stat. theb. 5.448>	mentibus insinuat, certatimque ordine cunctae
<stat. theb. 5.449>	hospitibus patuere fores; tunc primus in aris
<stat. theb. 5.450>	ignis, et infandis uenere obliuia curis;
<stat. theb. 5.451>	tunc epulae felixque sopor noctesque quietae,
<stat. theb. 5.452>	nec superum sine mente, reor, placuere fatentes.
<stat. theb. 5.453>	forsitan et nostrae fatum excusabile culpae
<stat. theb. 5.454>	noscere cura, duces. cineres furiasque meorum
<stat. theb. 5.455>	testor ut externas non sponte aut crimine taedas
<stat. theb. 5.456>	attigerim (scit cura deum), etsi blandus Iason
<stat. theb. 5.457>	uirginibus dare uincla nouis: sua iura cruentum
<stat. theb. 5.458>	Phasin habent, alios, Colchi, generatis amores.
<stat. theb. 5.459>	iamque exuta gelu tepuerunt sidera longis
<stat. theb. 5.460>	solibus, et uelox in terga reuoluitur annus.
<stat. theb. 5.461>	iam noua progenies partusque in uota soluti,
<stat. theb. 5.462>	et non speratis clamatur Lemnos alumnis.
<stat. theb. 5.463>	nec non ipsa tamen, thalami monimenta coacti,
<stat. theb. 5.464>	enitor geminos, duroque sub hospite mater
<stat. theb. 5.465>	nomen aui renouo; nec quae fortuna relictis
<stat. theb. 5.466>	nosse datur: iam plena quater quinquennia degunt
<stat. theb. 5.467>	si modo fata sinunt aluitque rogata Lycaste.
<stat. theb. 5.468>	detumuere animi maris, et clementior Auster
<stat. theb. 5.469>	uela uocat: ratis ipsa moram portusque quietos
<stat. theb. 5.470>	odit et aduersi tendit retinacula saxi.
<stat. theb. 5.471>	inde fugam Minyae, sociosque appellat Iason
<stat. theb. 5.472>	efferus, o utinam iam tunc mea litora rectis
<stat. theb. 5.473>	praeteruectus aquis, cui non sua pignora cordi,
<stat. theb. 5.474>	non promissa fides; certe stat fama remotis
<stat. theb. 5.475>	gentibus: aequorei redierunt uellera Phrixi.
<stat. theb. 5.476>	ut stata lux pelago uenturumque aethera sensit
<stat. theb. 5.477>	Tiphys et occidui rubuere cubilia Phoebi,
<stat. theb. 5.478>	heu iterum gemitus, iterumque nouissima nox est.
<stat. theb. 5.479>	uix reserata dies, et iam rate celsus Iason
<stat. theb. 5.480>	ire iubet, primoque ferit dux uerbere pontum.
<stat. theb. 5.481>	illos e scopulis et summo uertice montis
<stat. theb. 5.482>	spumea porrecti dirimentes terga profundi
<stat. theb. 5.483>	prosequimur uisu, donec lassauit euntes
<stat. theb. 5.484>	lux oculos longumque polo contexere uisa est
<stat. theb. 5.485>	aequor et extremi pressit freta margine caeli.
<stat. theb. 5.486>	fama subit portus uectum trans alta Thoanta
<stat. theb. 5.487>	fraterna regnare Chio, mihi crimina nulla
<stat. theb. 5.488>	et uacuos arsisse rogos. fremit impia plebes
<stat. theb. 5.489>	sontibus accensae stimulis facinusque reposcunt.
<stat. theb. 5.490>	quin etiam occultae uulgo increbrescere uoces:
<stat. theb. 5.491>	"solane fida suis, nos autem in funera laetae?
<stat. theb. 5.492>	non deus haec fatumque? quid imperat urbe nefanda?"
<stat. theb. 5.493>	talibus exanimis dictis (et triste propinquat
<stat. theb. 5.494>	supplicium, nec regna iuuant) uaga litora furtim
<stat. theb. 5.495>	incomitata sequor funestaque moenia linquo,
<stat. theb. 5.496>	qua fuga nota patris. sed non iterum obuius Euhan,
<stat. theb. 5.497>	nam me praedonum manus huc appulsa tacentem
<stat. theb. 5.498>	abripit et uestras famulam transmittit in oras.'
<stat. theb. 5.499>	talia Lernaeis iterat dum regibus exul
<stat. theb. 5.500>	Lemnias et longa solatur damna querela
<stat. theb. 5.501>	inmemor absentis (sic di suasistis!) alumni,
<stat. theb. 5.502>	ille graues oculos languentiaque ora comanti
<stat. theb. 5.503>	mergit humo fessusque diu puerilibus actis
<stat. theb. 5.504>	labitur in somnos, prensa manus haeret in herba.
<stat. theb. 5.505>	interea campis, nemoris sacer horror Achaei,
<stat. theb. 5.506>	terrigena exoritur serpens tractuque soluto
<stat. theb. 5.507>	inmanem sese uehit ac post terga relinquit.
<stat. theb. 5.508>	liuida fax oculis, tumidi stat in ore ueneni
<stat. theb. 5.509>	spuma uirens, ter lingua uibrat, terna agmina adunci
<stat. theb. 5.510>	dentis, et auratae crudelis gloria fronti
<stat. theb. 5.511>	prominet. Inachio sanctum dixere Tonanti
<stat. theb. 5.512>	agricolae, cui cura loci et siluestribus aris
<stat. theb. 5.513>	pauper honos; nunc ille dei circumdare templa
<stat. theb. 5.514>	orbe uago labens, miserae nunc robora siluae
<stat. theb. 5.515>	atterit et uastas tenuat complexibus ornos; 
<stat. theb. 5.516>	saepe super fluuios geminae iacet aggere ripae
<stat. theb. 5.517>	continuus, squamisque incisus adaestuat amnis.
<stat. theb. 5.518>	sed nunc, Ogygii iussis quando omnis anhelat
<stat. theb. 5.519>	terra dei trepidaeque latent in puluere Nymphae,
<stat. theb. 5.520>	saeuior anfractu laterum sinuosa retorquens
<stat. theb. 5.521>	terga solo siccique nocens furit igne ueneni.
<stat. theb. 5.522>	stagna per arentesque lacus fontesque repressos
<stat. theb. 5.523>	uoluitur et uacuis fluuiorum in uallibus errat,
<stat. theb. 5.524>	incertusque sui liquidum nunc aera lambit
<stat. theb. 5.525>	ore supinato, nunc arua gementia radens
<stat. theb. 5.526>	pronus adhaeret humo, si quid uiridantia sudent
<stat. theb. 5.527>	gramina; percussae calidis adflatibus herbae,
<stat. theb. 5.528>	qua tulit ora, cadunt, moriturque ad sibila campus:
<stat. theb. 5.529>	quantus ab Arctois discriminat aethera Plaustris
<stat. theb. 5.530>	Anguis et usque Notos alienumque exit in orbem;
<stat. theb. 5.531>	quantus et ille sacri spiris intorta mouebat
<stat. theb. 5.532>	cornua Parnasi, donec tibi, Delie, fixus
<stat. theb. 5.533>	uexit harundineam centeno uulnere siluam.
<stat. theb. 5.534>	quis tibi, parue, deus tam magni pondera fati
<stat. theb. 5.535>	sorte dedit? tune hoc uix prima ad limina uitae
<stat. theb. 5.536>	hoste iaces? an ut inde sacer per saecula Grais
<stat. theb. 5.537>	gentibus et tanto dignus morerere sepulcro?
<stat. theb. 5.538>	occidis extremae destrictus uerbere caudae
<stat. theb. 5.539>	ignaro serpente puer, fugit ilicet artus
<stat. theb. 5.540>	somnus, et in solam patuerunt lumina mortem.
<stat. theb. 5.541>	cum tamen attonito moriens uagitus in auras
<stat. theb. 5.542>	excidit et ruptis inmutuit ore querelis,
<stat. theb. 5.543>	qualia non totas peragunt insomnia uoces,
<stat. theb. 5.544>	audiit Hypsipyle, facilemque negantia cursum
<stat. theb. 5.545>	exanimis genua aegra rapit; iam certa malorum
<stat. theb. 5.546>	mentis ab augurio sparsoque per omnia uisu
<stat. theb. 5.547>	lustrat humum quaerens et nota uocabula paruo
<stat. theb. 5.548>	nequiquam ingeminans: nusquam ille, et prata recentes
<stat. theb. 5.549>	amisere notas. uiridi piger accubat hostis
<stat. theb. 5.550>	collectus gyro spatiosaque iugera complet
<stat. theb. 5.551>	sic etiam, obliqua ceruicem expostus in aluo.
<stat. theb. 5.552>	horruit infelix uisu longoque profundum
<stat. theb. 5.553>	incendit clamore nemus; nec territus ille,
<stat. theb. 5.554>	sed iacet. Argolicas ululatus flebilis aures
<stat. theb. 5.555>	impulit; extemplo monitu ducis aduolat ardens
<stat. theb. 5.556>	Arcas eques causamque refert. tunc squamea demum
<stat. theb. 5.557>	toruus ad armorum radios fremitumque uirorum
<stat. theb. 5.558>	colla mouet: rapit ingenti conamine saxum,
<stat. theb. 5.559>	quo discretus ager, uacuasque impellit in auras
<stat. theb. 5.560>	arduus Hippomedon, quo turbine bellica quondam
<stat. theb. 5.561>	librati saliunt portarum in claustra molares.
<stat. theb. 5.562>	cassa ducis uirtus: iam mollia colla refusus
<stat. theb. 5.563>	in tergum serpens uenientem exhauserat ictum.
<stat. theb. 5.564>	dat sonitum tellus, nemorumque per auia densi
<stat. theb. 5.565>	dissultant nexus. 'at non mea uulnera,' clamat
<stat. theb. 5.566>	et trabe fraxinea Capaneus subit obuius, 'umquam
<stat. theb. 5.567>	effugies, seu tu pauidi ferus incola luci,
<stat. theb. 5.568>	siue deis, utinamque deis, concessa uoluptas,
<stat. theb. 5.569>	non, si consertum super haec mihi membra Giganta
<stat. theb. 5.570>	subueheres.' uolat hasta tremens et hiantia monstri
<stat. theb. 5.571>	ora subit linguaeque secat fera uincla trisulcae,
<stat. theb. 5.572>	perque iubas stantes capitisque insigne corusci
<stat. theb. 5.573>	emicat, et nigri sanie perfusa cerebri
<stat. theb. 5.574>	figitur alta solo. longus uix tota peregit
<stat. theb. 5.575>	membra dolor, rapido celer ille uolumine telum
<stat. theb. 5.576>	circumit auulsumque ferens in opaca refugit
<stat. theb. 5.577>	templa dei; hic magno tellurem pondere mensus
<stat. theb. 5.578>	implorantem animam dominis adsibilat aris.
<stat. theb. 5.579>	illum et cognatae stagna indignantia Lernae,
<stat. theb. 5.580>	floribus et uernis adsuetae spargere Nymphae,
<stat. theb. 5.581>	et Nemees reptatus ager, lucosque per omnes
<stat. theb. 5.582>	siluicolae fracta gemuistis harundine Fauni.
<stat. theb. 5.583>	ipse etiam e summa iam tela poposcerat aethra
<stat. theb. 5.584>	Iuppiter, et dudum nimbique hiemesque coibant,
<stat. theb. 5.585>	ni minor ira deo grauioraque tela mereri
<stat. theb. 5.586>	seruatus Capaneus; moti tamen aura cucurrit
<stat. theb. 5.587>	fulminis et summas libauit uertice cristas.
<stat. theb. 5.588>	iamque pererratis infelix Lemnia campis,
<stat. theb. 5.589>	liber ut angue locus, modico super aggere longe
<stat. theb. 5.590>	pallida sanguineis infectas roribus herbas
<stat. theb. 5.591>	prospicit. huc magno cursum rapit effera luctu
<stat. theb. 5.592>	agnoscitque nefas, terraeque inlisa nocenti
<stat. theb. 5.593>	funeris in morem non uerba in fulmine primo,
<stat. theb. 5.594>	non lacrimas habet: ingeminat misera oscula tantum
<stat. theb. 5.595>	incumbens animaeque fugam per membra tepentem
<stat. theb. 5.596>	quaerit hians. non ora loco, non pectora restant,
<stat. theb. 5.597>	rapta cutis, tenuia ossa patent nexusque madentes
<stat. theb. 5.598>	sanguinis imbre noui, totumque in uulnere corpus.
<stat. theb. 5.599>	ac uelut aligerae sedem fetusque parentis
<stat. theb. 5.600>	cum piger umbrosa populatus in ilice serpens,
<stat. theb. 5.601>	illa redit querulaeque domus mirata quietem
<stat. theb. 5.602>	iam stupet impendens aduectosque horrida maesto
<stat. theb. 5.603>	excutit ore cibos, cum solus in arbore paret
<stat. theb. 5.604>	sanguis et errantes per capta cubilia plumae.
<stat. theb. 5.605>	ut laceros artus gremio miseranda recepit
<stat. theb. 5.606>	intexitque comis, tandem laxata dolori
<stat. theb. 5.607>	uox inuenit iter, gemitusque in uerba soluti:
<stat. theb. 5.608>	'o mihi desertae natorum dulcis imago,
<stat. theb. 5.609>	Archemore, o rerum et patriae solamen ademptae
<stat. theb. 5.610>	seruitiique decus, qui te, mea gaudia, sontes
<stat. theb. 5.611>	extinxere dei, modo quem digressa reliqui
<stat. theb. 5.612>	lasciuum et prono uexantem gramina cursu?
<stat. theb. 5.613>	heu ubi siderei uultus? ubi uerba ligatis
<stat. theb. 5.614>	imperfecta sonis risusque et murmura soli
<stat. theb. 5.615>	intellecta mihi? quotiens tibi Lemnon et Argo
<stat. theb. 5.616>	sueta loqui et longa somnum suadere querela!
<stat. theb. 5.617>	sic equidem luctus solabar et ubera paruo
<stat. theb. 5.618>	iam materna dabam, cui nunc uenit inritus orbae
<stat. theb. 5.619>	lactis et infelix in uulnera liquitur imber.
<stat. theb. 5.620>	nosco deos: o dura mei praesagia somni
<stat. theb. 5.621>	nocturnique metus, et numquam impune per umbras
<stat. theb. 5.622>	attonitae mihi uisa Venus! quos arguo diuos?
<stat. theb. 5.623>	ipsa ego te (quid enim timeam moritura fateri?)
<stat. theb. 5.624>	exposui fatis. quae mentem insania traxit?
<stat. theb. 5.625>	tantane me tantae tenuere obliuia curae?
<stat. theb. 5.626>	dum patrios casus famaeque exorsa retracto
<stat. theb. 5.627>	ambitiosa meae (pietas haec magna fidesque!),
<stat. theb. 5.628>	exsolui tibi, Lemne, nefas; ubi letifer anguis,
<stat. theb. 5.629>	ferte, duces, meriti si qua est mihi gratia duri,
<stat. theb. 5.630>	si quis honos dictis, aut uos extinguite ferro,
<stat. theb. 5.631>	ne tristes dominos orbamque inimica reuisam
<stat. theb. 5.632>	Eurydicen, quamquam haud illi mea cura dolendo
<stat. theb. 5.633>	cesserit. hocne ferens onus inlaetabile matris
<stat. theb. 5.634>	transfundam gremio? quae++me prius ima sub umbras
<stat. theb. 5.635>	mergat humus!' simul haec terraque et sanguine uultum
<stat. theb. 5.636>	sordida magnorum circa uestigia regum
<stat. theb. 5.637>	uertitur et tacite maerentibus imputat undas.
<stat. theb. 5.638>	et iam sacrifici subitus per tecta Lycurgi
<stat. theb. 5.639>	nuntius implerat lacrimis ipsumque domumque,
<stat. theb. 5.640>	ipsum aduentantem Persei uertice sancto
<stat. theb. 5.641>	montis, ubi auerso dederat prosecta Tonanti,
<stat. theb. 5.642>	et caput iratis rediens quassabat ab extis.
<stat. theb. 5.643>	hic sese Argolicis inmunem seruat ab armis,
<stat. theb. 5.644>	haud animi uacuus, sed templa araeque tenebant.
<stat. theb. 5.645>	necdum etiam responsa deum monitusque uetusti
<stat. theb. 5.646>	exciderant uoxque ex adytis accepta profundis:
<stat. theb. 5.647>	'prima, Lycurge, dabis Dircaeo funera bello.'
<stat. theb. 5.648>	id cauet, et maestus uicini puluere Martis
<stat. theb. 5.649>	angitur ad lituos periturisque inuidet armis.
<stat. theb. 5.650>	ecce (fides superum!) laceras comitata Thoantis
<stat. theb. 5.651>	aduehit exequias, contra subit obuia mater,
<stat. theb. 5.652>	femineos coetus plangentiaque agmina ducens.
<stat. theb. 5.653>	at non magnanimo pietas ignaua Lycurgo:
<stat. theb. 5.654>	fortior ille malis, lacrimasque insana resorbet
<stat. theb. 5.655>	ira patris, longo rapit arua morantia passu
<stat. theb. 5.656>	uociferans: 'illa autem ubinam, cui parua cruoris
<stat. theb. 5.657>	laetaue damna mei? uiuitne? impellite raptam,
<stat. theb. 5.658>	ferte citi comites; faxo omnis fabula Lemni
<stat. theb. 5.659>	et pater et tumidae generis mendacia sacri
<stat. theb. 5.660>	exciderint.' ibat letumque inferre parabat
<stat. theb. 5.661>	ense furens rapto; uenienti Oeneius heros
<stat. theb. 5.662>	impiger obiecta proturbat pectora parma,
<stat. theb. 5.663>	ac simul infrendens: 'siste hunc, uesane, furorem,
<stat. theb. 5.664>	quisquis es!' et pariter Capaneus acerque reducto
<stat. theb. 5.665>	adfuit Hippomedon rectoque Erymanthius ense,
<stat. theb. 5.666>	ac iuuenem multo praestringunt lumine; at inde
<stat. theb. 5.667>	agrestum pro rege manus. quos inter Adrastus
<stat. theb. 5.668>	mitius et sociae ueritus commercia uittae
<stat. theb. 5.669>	Amphiaraus ait, 'ne, quaeso! absistite ferro,
<stat. theb. 5.670>	unus auum sanguis, neue indulgete furori,
<stat. theb. 5.671>	tuque prior.' sed non sedato pectore Tydeus
<stat. theb. 5.672>	subicit: 'anne ducem seruatricemque cohortis
<stat. theb. 5.673>	Inachiae ingratis coram tot milibus audes
<stat. theb. 5.674>	mactare in tumulos (quanti pro funeris ultor!),
<stat. theb. 5.675>	cui regnum genitorque Thoas et lucidus Euhan
<stat. theb. 5.676>	stirpis auus? timidone parum, quod gentibus actis
<stat. theb. 5.677>	undique in arma tuis inter rapida agmina pacem
<stat. theb. 5.678>	solus habes? habeasque, et te uictoria Graium
<stat. theb. 5.679>	inueniat tumulis etiamnum haec fata gementem.'
<stat. theb. 5.680>	dixerat, et tandem cunctante modestior ira
<stat. theb. 5.681>	ille refert: 'equidem non uos ad moenia Thebes
<stat. theb. 5.682>	rebar et hostiles huc aduenisse cateruas.
<stat. theb. 5.683>	pergite in excidium socii, si tanta uoluptas,
<stat. theb. 5.684>	sanguinis, imbuite arma domi, atque haec inrita dudum
<stat. theb. 5.685>	templa Iouis (quid enim haud licitum?) ferat impius ignis,
<stat. theb. 5.686>	si uilem, tanti premerent cum pectora luctus,
<stat. theb. 5.687>	in famulam ius esse ratus dominoque ducique.
<stat. theb. 5.688>	sed uidet haec, uidet ille deum regnator, et ausis,
<stat. theb. 5.689>	sera quidem, manet ira tamen.' sic fatus, et arces
<stat. theb. 5.690>	respicit. atque illic alio certamine belli
<stat. theb. 5.691>	tecta fremunt; uolucres equitum praeuerterat alas
<stat. theb. 5.692>	Fama recens, geminos alis amplexa tumultus:
<stat. theb. 5.693>	illi ad fata rapi atque illi iam occumbere leto,
<stat. theb. 5.694>	sic meritam, Hypsipylen iterant, creduntque nec irae
<stat. theb. 5.695>	fit mora, iamque faces et tela penatibus instant,
<stat. theb. 5.696>	uertere regna fremunt raptumque auferre Lycurgum
<stat. theb. 5.697>	cum Ioue cumque aris; resonant ululatibus aedes
<stat. theb. 5.698>	femineis, uersusque dolor dat terga timori.
<stat. theb. 5.699>	alipedum curru sed enim sublimis Adrastus
<stat. theb. 5.700>	secum ante ora uirum fremibunda Thoantida portans
<stat. theb. 5.701>	it medius turmis et, 'parcite, parcite!' clamat,
<stat. theb. 5.702>	'nil actum saeue, meritus nec tale Lycurgus
<stat. theb. 5.703>	excidium, gratique inuentrix fluminis ecce.'
<stat. theb. 5.704>	sic ubi diuersis maria euertere procellis
<stat. theb. 5.705>	hinc Boreas Eurusque, illinc niger imbribus Auster,
<stat. theb. 5.706>	pulsa dies regnantque hiemes, uenit aequoris alti
<stat. theb. 5.707>	rex sublimis equis, geminusque ad spumea Triton
<stat. theb. 5.708>	frena natans late pelago dat signa cadenti,
<stat. theb. 5.709>	et iam plana Thetis, montesque et litora crescunt.
<stat. theb. 5.710>	quis superum tanto solatus funera uoto
<stat. theb. 5.711>	pensauit lacrimas inopinaque gaudia maestae
<stat. theb. 5.712>	rettulit Hypsipylae? tu gentis conditor, Euhan,
<stat. theb. 5.713>	qui geminos iuuenes Lemni de litore uectos
<stat. theb. 5.714>	intuleras Nemeae mirandaque fata parabas.
<stat. theb. 5.715>	causa uiae genetrix, nec inhospita tecta Lycurgi
<stat. theb. 5.716>	praebuerant aditus, et protinus ille tyranno
<stat. theb. 5.717>	nuntius extinctae miserando uulnere prolis.
<stat. theb. 5.718>	ergo adsunt comites (pro fors et caeca futuri
<stat. theb. 5.719>	mens hominum!) regique fauent; sed Lemnos ad aures
<stat. theb. 5.720>	ut primum dictusque Thoas, per tela manusque
<stat. theb. 5.721>	inruerant, matremque auidis complexibus ambo
<stat. theb. 5.722>	diripiunt flentes alternaque pectora mutant.
<stat. theb. 5.723>	illa uelut rupes inmoto saxea uisu
<stat. theb. 5.724>	haeret et expertis non audet credere diuis.
<stat. theb. 5.725>	ut uero et uultus et signa Argoa relictis
<stat. theb. 5.726>	ensibus atque umeris amborum intextus Iason,
<stat. theb. 5.727>	cesserunt luctus, turbataque munere tanto
<stat. theb. 5.728>	corruit, atque alio maduerunt lumina fletu.
<stat. theb. 5.729>	addita signa polo, laetoque ululante tumultu
<stat. theb. 5.730>	tergaque et aera dei motas crepuere per auras.
<stat. theb. 5.731>	tunc pius Oeclides, ut prima silentia uulgi
<stat. theb. 5.732>	mollior ira dedit, placidasque accessus ad aures:
<stat. theb. 5.733>	'audite, o ductor Nemeae lectique potentes
<stat. theb. 5.734>	Inachidae, quae certus agi manifestat Apollo.
<stat. theb. 5.735>	iste quidem Argolicis haud olim indebitus armis
<stat. theb. 5.736>	luctus adest, recto descendunt limite Parcae:
<stat. theb. 5.737>	et sitis interitu fluuiorum et letifer anguis
<stat. theb. 5.738>	et puer, heu nostri signatus nomine fati,
<stat. theb. 5.739>	Archemorus, cuncta haec superum demissa suprema
<stat. theb. 5.740>	mente fluunt. differte animos festinaque tela
<stat. theb. 5.741>	ponite; mansuris donandus honoribus infans.
<stat. theb. 5.742>	et meruit; det pulchra suis libamina Virtus
<stat. theb. 5.743>	manibus, atque utinam plures innectere pergas,
<stat. theb. 5.744>	Phoebe, moras, semperque nouis bellare uetemur
<stat. theb. 5.745>	casibus, et semper Thebe funesta recedat.
<stat. theb. 5.746>	at uos magnorum transgressi fata parentum
<stat. theb. 5.747>	felices, longum quibus hinc per saecula nomen,
<stat. theb. 5.748>	dum Lernaea palus et dum pater Inachus ibit,
<stat. theb. 5.749>	dum Nemea tremulas campis iaculabitur umbras,
<stat. theb. 5.750>	ne fletu uiolate sacrum, ne plangite diuos:
<stat. theb. 5.751>	nam deus iste, deus, Pyliae nec fata senectae
<stat. theb. 5.752>	maluerit, Phrygiis aut degere longius annis.'
<stat. theb. 5.753>	finierat, caeloque cauam nox induit umbram.

