<hor. carm. saec. 1>	Phoebe siluarumque potens Diana,
<hor. carm. saec. 2>	lucidum caeli decus, o colendi
<hor. carm. saec. 3>	semper et culti, date quae precamur
<hor. carm. saec. 4>	     tempore sacro,
<hor. carm. saec. 5>	 quo Sibyllini monuere uersus               
<hor. carm. saec. 6>	uirgines lectas puerosque castos
<hor. carm. saec. 7>	dis, quibus septem placuere colles,
<hor. carm. saec. 8>	     dicere carmen.
<hor. carm. saec. 9>	Alme Sol, curru nitido diem qui
<hor. carm. saec. 10>	promis et celas aliusque et idem               
<hor. carm. saec. 11>	nasceris, possis nihil urbe Roma
<hor. carm. saec. 12>	     uisere maius.
<hor. carm. saec. 13>	Rite maturos aperire partus
<hor. carm. saec. 14>	lenis, Ilithyia, tuere matres,
<hor. carm. saec. 15>	 siue tu Lucina probas uocari               
<hor. carm. saec. 16>	     seu Genitalis:
<hor. carm. saec. 17>	diua, producas subolem patrumque
<hor. carm. saec. 18>	prosperes decreta super iugandis
<hor. carm. saec. 19>	feminis prolisque nouae feraci
<hor. carm. saec. 20>	     lege marita,               
<hor. carm. saec. 21>	certus undenos deciens per annos
<hor. carm. saec. 22>	orbis ut cantus referatque ludos
<hor. carm. saec. 23>	ter die claro totiensque grata
<hor. carm. saec. 24>	     nocte frequentis.
<hor. carm. saec. 25>	 Vosque ueraces cecinisse, Parcae,               
<hor. carm. saec. 26>	quod semel dictum est stabilisque rerum
<hor. carm. saec. 27>	terminus seruet, bona iam peractis
<hor. carm. saec. 28>	     iungite fata.
<hor. carm. saec. 29>	Fertilis frugum pecorisque Tellus
<hor. carm. saec. 30>	spicea donet Cererem corona;               
<hor. carm. saec. 31>	nutriant fetus et aquae salubres
<hor. carm. saec. 32>	     et Iouis aurae.
<hor. carm. saec. 33>	Condito mitis placidusque telo
<hor. carm. saec. 34>	supplices audi pueros, Apollo;
<hor. carm. saec. 35>	siderum regina bicornis, audi,               
<hor. carm. saec. 36>	     Luna, puellas.
<hor. carm. saec. 37>	Roma si uestrum est opus Iliaque
<hor. carm. saec. 38>	litus Etruscum tenuere turmae,
<hor. carm. saec. 39>	iussa pars mutare Lares et urbem
<hor. carm. saec. 40>	     sospite cursu,               
<hor. carm. saec. 41>	cui per ardentem sine fraude Troiam
<hor. carm. saec. 42>	castus Aeneas patriae superstes
<hor. carm. saec. 43>	liberum muniuit iter, daturus
<hor. carm. saec. 44>	     plura relictis:
<hor. carm. saec. 45>	 di, probos mores docili iuuentae,               
<hor. carm. saec. 46>	di, senectuti placidae quietem,
<hor. carm. saec. 47>	Romulae genti date remque prolemque
<hor. carm. saec. 48>	     et decus omne;
<hor. carm. saec. 49>	quaeque uos bobus ueneratur albis
<hor. carm. saec. 50>	clarus Anchisae Venerisque sanguis,               
<hor. carm. saec. 51>	impetret, bellante prior, iacentem
<hor. carm. saec. 52>	     lenis in hostem.
<hor. carm. saec. 53>	Iam mari terraque manus potentis
<hor. carm. saec. 54>	Medus Albanasque timet securis;
<hor. carm. saec. 55>	 iam Scythae responsa petunt, superbi               
<hor. carm. saec. 56>	     nuper et Indi;
<hor. carm. saec. 57>	iam Fides et Pax et Honor Pudorque
<hor. carm. saec. 58>	priscus et neglecta redire Virtus
<hor. carm. saec. 59>	audet apparetque beata pleno
<hor. carm. saec. 60>	     Copia cornu;               
<hor. carm. saec. 61>	augur et fulgente decorus arcu
<hor. carm. saec. 62>	Phoebus acceptusque nouem Camenis,
<hor. carm. saec. 63>	qui salutari leuat arte fessos
<hor. carm. saec. 64>	     corporis artus,
<hor. carm. saec. 65>	si Palatinas uidet aequus arces,               
<hor. carm. saec. 66>	remque Romanam Latiumque felix
<hor. carm. saec. 67>	alterum in lustrum meliusque semper
<hor. carm. saec. 68>	     prorogat aeuum;
<hor. carm. saec. 69>	quaeque Auentinum tenet Algidumque,
<hor. carm. saec. 70>	quidecim Diana preces uirorum               
<hor. carm. saec. 71>	curat et uotis puerorum amicas
<hor. carm. saec. 72>	     applicat auris.
<hor. carm. saec. 73>	Haec Iouem sentire deosque cunctos
<hor. carm. saec. 74>	spem bonam certamque domum reporto,
<hor. carm. saec. 75>	 doctus et Phoebi chorus et Dianae               
<hor. carm. saec. 76>	     dicere laudes.