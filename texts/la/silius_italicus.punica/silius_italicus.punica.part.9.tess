<sil. pun. 9.1>	Turbato monstris Latio cladisque futurae
<sil. pun. 9.2>	signa per Ausoniam prodentibus inrita diuis,
<sil. pun. 9.3>	haud secus ac si fausta forent et prospera pugnae
<sil. pun. 9.4>	omina uenturae, consul traducere noctem
<sil. pun. 9.5>	exsomnis telumque manu uibrare per umbras
<sil. pun. 9.6>	ac modo segnitie Paulum increpitare, modo acris
<sil. pun. 9.7>	exercere tubas nocturnaque classica uelle.
<sil. pun. 9.8>	nec minor in Poeno properi certaminis ardor.
<sil. pun. 9.9>	erumpunt uallo fortuna urgente sinistra
<sil. pun. 9.10>	consertaeque manus. nam sparsi ad pabula campis
<sil. pun. 9.11>	uicinis raptanda Macae fudere uolucrem
<sil. pun. 9.12>	telorum nubem. ante omnis inuadere bella
<sil. pun. 9.13>	Mancinus gaudens hostilique unguere primus
<sil. pun. 9.14>	tela cruore cadit, cadit et numerosa iuuentus.
<sil. pun. 9.15>	nec pecudum fibras Varro et contraria Paulo
<sil. pun. 9.16>	auspicia incusante deum compesceret arma,
<sil. pun. 9.17>	ni sors alterni iuris, quo castra reguntur,
<sil. pun. 9.18>	arbitrium pugnae properanti in fata negasset.
<sil. pun. 9.19>	quae tamen haud ualuit perituris milibus una
<sil. pun. 9.20>	plus donasse die. rediere in castra, gemente
<sil. pun. 9.21>	haud dubie Paulo, qui crastina iura uideret
<sil. pun. 9.22>	amenti cessura uiro, frustraque suorum
<sil. pun. 9.23>	seruatas a caede animas. nam turbidus ira
<sil. pun. 9.24>	infensusque morae dilata ob proelia ductor
<sil. pun. 9.25>	'Sicine, sic' inquit 'grates pretiumque rependis,
<sil. pun. 9.26>	Paule, tui capitis? meruerunt talia, qui te
<sil. pun. 9.27>	legibus atque urnae dira eripuere minanti?
<sil. pun. 9.28>	tradant immo hosti reuocatos ilicet enses,
<sil. pun. 9.29>	tradant arma iube, aut pugnantum deripe dextris.
<sil. pun. 9.30>	sed uos, quorum oculos atque ora umentia uidi,
<sil. pun. 9.31>	uertere cum consul terga et remeare iuberet,
<sil. pun. 9.32>	ne morem et pugnae signum expectate petendae.
<sil. pun. 9.33>	dux sibi quisque uiam rapito, cum spargere primis
<sil. pun. 9.34>	incipiet radiis Gargana cacumina Phoebus.
<sil. pun. 9.35>	pandam egomet propere portas. ruite ocius atque hunc
<sil. pun. 9.36>	ereptum reuocata diem.' sic turbidus aegra
<sil. pun. 9.37>	pestifero pugnae castra incendebat amore.
<sil. pun. 9.38>	At Paulus, iam non idem nec mente nec ore,
<sil. pun. 9.39>	sed qualis stratis deleto milite campis
<sil. pun. 9.40>	post pugnam stetit, ante oculos atque ora futuro
<sil. pun. 9.41>	obuersante malo, ceu iam spe lucis adempta
<sil. pun. 9.42>	cum stupet exanimata parens natique tepentis
<sil. pun. 9.43>	nequiquam fouet extremis amplexibus artus,
<sil. pun. 9.44>	'Per totiens' inquit 'concussae moenia Romae,
<sil. pun. 9.45>	perque has, nox Stygia quas iam circumuolat umbra,
<sil. pun. 9.46>	insontis animas, cladi parce obuius ire.
<sil. pun. 9.47>	dum transit diuum furor et consumitur ira
<sil. pun. 9.48>	Fortunae, nouus Hannibalis, sat, nomina ferre
<sil. pun. 9.49>	si discit miles nec frigidus aspicit hostem.
<sil. pun. 9.50>	nonne uides, cum uicinis auditur in aruis,
<sil. pun. 9.51>	quam subitus linquat pallentia corpora sanguis,
<sil. pun. 9.52>	quamque fluant arma ante tubas? cunctator et aeger,
<sil. pun. 9.53>	ut rere, in pugnas Fabius quotcumque sub illis
<sil. pun. 9.54>	culpatis duxit signis, nunc arma capessunt.
<sil. pun. 9.55>	at quos Flaminius++sed dira auertite diui.
<sil. pun. 9.56>	sin nostris animus monitis precibusque repugnat,
<sil. pun. 9.57>	aures pande deo. cecinit Cymaea per orbem
<sil. pun. 9.58>	haec olim uates et te praesaga tuosque
<sil. pun. 9.59>	uulgauit terris proauorum aetate furores.
<sil. pun. 9.60>	iamque alter tibi, nec perplexo carmine, coram
<sil. pun. 9.61>	fata cano uates: sistis ni crastina signa,
<sil. pun. 9.62>	firmabis nostro Phoebeae dicta Sibyllae
<sil. pun. 9.63>	sanguine. nec Graio posthac Diomede ferentur,
<sil. pun. 9.64>	sed te, si perstas, insignes consule campi.'
<sil. pun. 9.65>	haec Paulus, lacrimaeque oculis ardentibus ortae.
<sil. pun. 9.66>	Necnon et noctem sceleratus polluit error.
<sil. pun. 9.67>	Xanthippo captus Libycis tolerarat in oris
<sil. pun. 9.68>	seruitium Satricus, mox inter praemia regi
<sil. pun. 9.69>	Autololum dono datus ob uirtutis honorem.
<sil. pun. 9.70>	huic domus et gemini fuerant Sulmone relicti
<sil. pun. 9.71>	matris in uberibus nati, Mancinus et una
<sil. pun. 9.72>	nomine Rhoeteo Solimus. nam Dardana origo
<sil. pun. 9.73>	et Phrygio genus a proauo, qui sceptra secutus
<sil. pun. 9.74>	Aeneae claram muris fundauerat urbem
<sil. pun. 9.75>	ex sese dictam Solimon. celebrata colonis
<sil. pun. 9.76>	mox Italis paulatim attrito nomine Sulmo.
<sil. pun. 9.77>	at tum barbaricis Satricus cum rege cateruis
<sil. pun. 9.78>	aduectus, quo non spretum, si posceret usus,
<sil. pun. 9.79>	noscere Gaetulis Latias interprete uoces,
<sil. pun. 9.80>	postquam posse datum Paeligna reuisere tecta
<sil. pun. 9.81>	et patrium sperare Larem, ad conamina noctem
<sil. pun. 9.82>	aduocat ac furtim castris euadit iniquis.
<sil. pun. 9.83>	sed fuga nuda uiri. sumpto nam prodere coepta
<sil. pun. 9.84>	uitabat clipeo et dextra remeabat inermi.
<sil. pun. 9.85>	exuuias igitur prostrataque corpora campo
<sil. pun. 9.86>	lustrat et exutis Mancini cingitur armis.
<sil. pun. 9.87>	iamque metus leuior. uerum, cui dempta ferebat
<sil. pun. 9.88>	exangui spolia et cuius nudauerat artus,
<sil. pun. 9.89>	natus erat, paulo ante Maca prostratus ab hoste.
<sil. pun. 9.90>	Ecce sub aduentum noctis primumque soporem
<sil. pun. 9.91>	alter natorum, Solimus, uestigia uallo
<sil. pun. 9.92>	Ausonio uigil extulerat, dum sorte uicissim
<sil. pun. 9.93>	alternat portae excubias, fratrisque petebat
<sil. pun. 9.94>	Mancini stratum sparsa inter funera corpus,
<sil. pun. 9.95>	furtiua cupiens miserum componere terra.
<sil. pun. 9.96>	nec longum celerarat iter, cum tendere in armis
<sil. pun. 9.97>	aggere Sidonio uenientem conspicit hostem,
<sil. pun. 9.98>	quodque dabat fors in subitis necopina, sepulcro
<sil. pun. 9.99>	Aetoli condit membra occultata Thoantis.
<sil. pun. 9.100>	inde, ubi nulla sequi propius pone arma uirumque
<sil. pun. 9.101>	incomitata uidet uestigia ferre per umbras,
<sil. pun. 9.102>	prosiliens tumulo contorquet nuda parentis
<sil. pun. 9.103>	in terga haud frustra iaculum, Tyriamque sequentum
<sil. pun. 9.104>	Satricus esse manum et Sidonia uulnera credens,
<sil. pun. 9.105>	auctorem caeci trepidus circumspicit ictus.
<sil. pun. 9.106>	Verum ubi uictorem iuuenili robore cursus
<sil. pun. 9.107>	attulit et notis fulsit lux tristis ab armis
<sil. pun. 9.108>	fraternusque procul luna prodente retexit
<sil. pun. 9.109>	ante oculos sese et radiauit comminus umbo,
<sil. pun. 9.110>	exclamat iuuenis subita flammatus ab ira:
<sil. pun. 9.111>	'Non sim equidem Sulmone satus tua, Satrice, proles
<sil. pun. 9.112>	nec frater, Mancine, tuus fatearque nepotem
<sil. pun. 9.113>	Pergameo indignum Solimo, si euadere detur
<sil. pun. 9.114>	huic nostras impune manus. tu nobile gestes
<sil. pun. 9.115>	germani spolium ante oculos referasque superba
<sil. pun. 9.116>	me spirante domus Paelignae perfidus arma?
<sil. pun. 9.117>	haec tibi, cara parens Acca, ad solacia luctus
<sil. pun. 9.118>	dona feram, nati ut figas aeterna sepulcro.'
<sil. pun. 9.119>	Talia uociferans stricto mucrone ruebat.
<sil. pun. 9.120>	ast illi iam tela manu iamque arma fluebant
<sil. pun. 9.121>	audita patria natisque et coniuge et armis,
<sil. pun. 9.122>	ac membra et sensus gelidus stupefecerat horror.
<sil. pun. 9.123>	tum uox semanimi miseranda effunditur ore:
<sil. pun. 9.124>	'Parce, precor, dextrae, non ut mihi uita supersit
<sil. pun. 9.125>	(quippe nefas hac uelle frui), sed sanguine nostro
<sil. pun. 9.126>	ne damnes, o nate, manus. Carthaginis ille
<sil. pun. 9.127>	captiuus, patrias nunc primum aduectus in oras,
<sil. pun. 9.128>	ille ego sum Satricus, Solimi genus. haud tua, nate,
<sil. pun. 9.129>	fraus ulla est. iaceres in me cum feruidus hastam,
<sil. pun. 9.130>	Poenus eram. uerum castris elapsus acerbis
<sil. pun. 9.131>	ad uos et carae properabam coniugis ora:
<sil. pun. 9.132>	hunc rapui exanimi clipeum. sed iam unice nobis
<sil. pun. 9.133>	haec fratris tumulis arma excusata reporta.
<sil. pun. 9.134>	curarum tibi prima tamen sit, nate, referre
<sil. pun. 9.135>	ductori monitus Paulo, producere bellum
<sil. pun. 9.136>	nitatur Poenoque neget certamina Martis.
<sil. pun. 9.137>	augurio exultat diuum immensamque propinqua
<sil. pun. 9.138>	stragem acie sperat. quaeso, cohibete furentem
<sil. pun. 9.139>	Varronem: namque hunc fama est impellere signa.
<sil. pun. 9.140>	sat magnum hoc miserae fuerit mihi cardine uitae
<sil. pun. 9.141>	solamen cauisse meis. nunc ultima, nate,
<sil. pun. 9.142>	inuento simul atque amisso redde parenti
<sil. pun. 9.143>	oscula.' sic fatus galeam exuit atque rigentis
<sil. pun. 9.144>	inuadit nati tremebundis colla lacertis:
<sil. pun. 9.145>	attonito mentis uerbis sanare pudorem
<sil. pun. 9.146>	uulneris impressi &lt;et&gt; telum excusare laborat:
<sil. pun. 9.147>	'Quis testis nostris, quis conscius adfuit actis?
<sil. pun. 9.148>	non nox errorem nigranti condidit umbra?
<sil. pun. 9.149>	cur trepidas? da, nate, magis, da iungere pectus.
<sil. pun. 9.150>	absoluo pater ipse manum, atque in fine laborum
<sil. pun. 9.151>	hac condas oculos dextra, precor.' at miser imo
<sil. pun. 9.152>	pectore suspirans iuuenis non uerba uicesque
<sil. pun. 9.153>	adloquio uocemue refert, sed sanguinis atri
<sil. pun. 9.154>	sistere festinat cursum laceroque ligare
<sil. pun. 9.155>	ocius inlacrimans altum uelamine uulnus.
<sil. pun. 9.156>	tandem inter gemitus miserae erupere querelae:
<sil. pun. 9.157>	'Sicine te nobis, genitor, Fortuna reducit
<sil. pun. 9.158>	in patriam? sic te nato natumque parenti
<sil. pun. 9.159>	impia restituit? felix o terque quaterque
<sil. pun. 9.160>	frater, cui fatis genitorem agnoscere ademptum.
<sil. pun. 9.161>	ast ego, Sidoniis imperditus, ecce, parentem
<sil. pun. 9.162>	uulnere cognosco. saltem hoc, Fortuna, fuisset
<sil. pun. 9.163>	solamen culpae, dubia ut mihi signa dedisses
<sil. pun. 9.164>	infausti generis. uerum linquetur iniquis
<sil. pun. 9.165>	non ultra superis nostros &lt;s&gt;celerare labores.'
<sil. pun. 9.166>	Haec dum amens queritur, iam deficiente cruore
<sil. pun. 9.167>	in uacuas senior uitam disperserat auras.
<sil. pun. 9.168>	tum iuuenis maestum attollens ad sidera uultum
<sil. pun. 9.169>	'Pollutae dextrae et facti Titania testis
<sil. pun. 9.170>	infandi, quae nocturno mea lumine tela
<sil. pun. 9.171>	derigis in patrium corpus, non amplius' inquit
<sil. pun. 9.172>	'his oculis et damnato uiolabere uisu.'
<sil. pun. 9.173>	haec memorat, simul ense fodit praecordia et atrum
<sil. pun. 9.174>	sustentans uulnus mananti sanguine signat
<sil. pun. 9.175>	in clipeo mandata patris: fvge proelia varro,
<sil. pun. 9.176>	ac summi tegimen suspendit cuspide teli
<sil. pun. 9.177>	defletumque super prosternit membra parentem.
<sil. pun. 9.178>	Talia uenturae mittebant omina pugnae
<sil. pun. 9.179>	Ausoniis superi, sensimque abeuntibus umbris
<sil. pun. 9.180>	conscia nox sceleris roseo cedebat Eoo.
<sil. pun. 9.181>	ductor in arma suos Libys et Romanus in arma
<sil. pun. 9.182>	excibant de more suos, Poenisque redibat
<sil. pun. 9.183>	qualis nulla dies omni surrexerit aeuo.
<sil. pun. 9.184>	'Non uerborum' inquit 'stimulantum' Poenus 'egetis,
<sil. pun. 9.185>	Herculeis iter a metis ad Iapygis agros
<sil. pun. 9.186>	uincendo emensi. nusquam est animosa Saguntos,
<sil. pun. 9.187>	concessere Alpes, pater ipse superbus aquarum
<sil. pun. 9.188>	Ausoni&lt;d&gt;um Eridanus captiuo defluit alueo.
<sil. pun. 9.189>	strage uirum mersus Trebia est, atque ora sepulcro
<sil. pun. 9.190>	Lydia Flaminio premitur, lateque refulgent
<sil. pun. 9.191>	ossibus ac nullo sulcantur uomere campi.
<sil. pun. 9.192>	clarior his titulus plusque adlatura cruoris
<sil. pun. 9.193>	lux oritur. mihi magna satis, sat uero superque
<sil. pun. 9.194>	bellandi merces sit gloria: cetera uobis
<sil. pun. 9.195>	uincantur. quicquid diti deuexit Hibero,
<sil. pun. 9.196>	quicquid in Aetnaeis iactauit Roma triumphis,
<sil. pun. 9.197>	quin etiam Libyco si quid de litore raptum
<sil. pun. 9.198>	condidit, in uestros ueniet sine sortibus enses.
<sil. pun. 9.199>	ferte domos quod dextra dabit. nil ductor honoris
<sil. pun. 9.200>	ex opibus posco. raptor per saecula longa
<sil. pun. 9.201>	Dardanus edomitum uobis spoliauerit orbem.
<sil. pun. 9.202>	qui Tyria ducis Sarranum ab origine nomen,
<sil. pun. 9.203>	seu Laurens tibi, Sigeo sulcata colono,
<sil. pun. 9.204>	adridet tellus, seu sunt Byzacia cordi
<sil. pun. 9.205>	rura magis centum Cereri fruticantia culmis,
<sil. pun. 9.206>	electos optare dabo inter praemia campos.
<sil. pun. 9.207>	addam etiam, flaua Thybris quas inrigat unda,
<sil. pun. 9.208>	captiuis late gregibus depascere ripas.
<sil. pun. 9.209>	qui uero externo socius mihi sanguine Byrsae
<sil. pun. 9.210>	signa moues, dextram Ausonia si caede cruentam
<sil. pun. 9.211>	attolles, hinc iam ciuis Carthaginis esto.
<sil. pun. 9.212>	neu uos Garganus Daunique fefellerit ora,
<sil. pun. 9.213>	ad muros statis Romae. licet auia longe
<sil. pun. 9.214>	urbs agat et nostro procul a certamine distet,
<sil. pun. 9.215>	hic hodie ruet, atque ultra te ad proelia miles
<sil. pun. 9.216>	nulla uoco: ex acie tende in Capitolia cursum.'
<sil. pun. 9.217>	Haec memorat. tum propulso munimine ualli
<sil. pun. 9.218>	fossarum rapuere moras, aciemque locorum
<sil. pun. 9.219>	consilio curuis accommodat ordine ripis.
<sil. pun. 9.220>	barbaricus laeuo stetit ad certamina cornu
<sil. pun. 9.221>	bellator Nasamon unaque immanior artus
<sil. pun. 9.222>	Marmarides, tum Maurus atrox Garamasque Macesque
<sil. pun. 9.223>	et Massylae acies et ferro uiuere laetum
<sil. pun. 9.224>	uulgus Adyrmachidae pariter, gens accola Nili,
<sil. pun. 9.225>	corpora ab immodico seruans nigrantia Phoebo.
<sil. pun. 9.226>	quis positum agminibus caput imperiumque Nealces.
<sil. pun. 9.227>	at parte in dextra, sinuat qua flexibus undam
<sil. pun. 9.228>	Aufidus et curuo circum errat gurgite ripas,
<sil. pun. 9.229>	Mago regit. subiere leues, quos horrida misit
<sil. pun. 9.230>	Pyrene, populi et uario cinxere tumultu
<sil. pun. 9.231>	flumineum latus: effulget caetrata iuuentus,
<sil. pun. 9.232>	Cantaber ante alios nec tectus tempora Vasco
<sil. pun. 9.233>	ac torto miscens Baliaris proelia plumbo
<sil. pun. 9.234>	Baetigenaeque uiri. celsus media ipse coercet
<sil. pun. 9.235>	agmina, quae patrio firmauit milite quaeque
<sil. pun. 9.236>	Celtarum Eridano perfusis saepe cateruis.
<sil. pun. 9.237>	sed qua se fluuius retro labentibus undis
<sil. pun. 9.238>	eripit et nullo cuneos munimine uallat,
<sil. pun. 9.239>	turritas moles ac propugnacula dorso
<sil. pun. 9.240>	belua nigranti gestans, ceu mobilis agger,
<sil. pun. 9.241>	nutat et erectos attollit ad aethera muros.
<sil. pun. 9.242>	cetera iam Numidis circumuolitare uagosque
<sil. pun. 9.243>	ferre datur cursus et toto feruere campo.
<sil. pun. 9.244>	Dum Libys incenso dispensat milite uires
<sil. pun. 9.245>	hortandoque iterum atque iterum insatiabilis urget
<sil. pun. 9.246>	factis quemque suis et se cognoscere iactat
<sil. pun. 9.247>	qua dextra ueniant stridentis sibila teli,
<sil. pun. 9.248>	promittitque uiris nulli se defore testem,
<sil. pun. 9.249>	iam Varro exacta uallo legione mouebat
<sil. pun. 9.250>	cladum principia, ac pallenti laetus in unda
<sil. pun. 9.251>	laxabat sedem uenturis portitor umbris.
<sil. pun. 9.252>	stant primi, quos sanguineae pendente uetabant
<sil. pun. 9.253>	ire notae clipeo, defixique omine torpent.
<sil. pun. 9.254>	iuxta terribilis facies: miseranda iacebant
<sil. pun. 9.255>	corpora in amplexu, natusque in pectore patris
<sil. pun. 9.256>	imposita uulnus dextra letale tegebat.
<sil. pun. 9.257>	effusae lacrimae, Mancinique inde reuersus
<sil. pun. 9.258>	fraterna sub morte dolor, tum triste mouebat
<sil. pun. 9.259>	augurium et similes defuncto in corpore uultus.
<sil. pun. 9.260>	ocius erroris culpam deflendaque facta
<sil. pun. 9.261>	ductori pandunt atque arma uetantia pugnam.
<sil. pun. 9.262>	ille ardens animi 'Ferte haec' ait 'omnia Paulo.
<sil. pun. 9.263>	namque illum, cui femineo stant corde timores,
<sil. pun. 9.264>	mouerit ista manus, quae caede imbuta nefanda,
<sil. pun. 9.265>	cum Furiae expeterent poenas, fortasse paterno
<sil. pun. 9.266>	signauit moriens sceleratum sanguine carmen.'
<sil. pun. 9.267>	Tum minitans propere discribit munera pugnae,
<sil. pun. 9.268>	quaque feras saeuus gentes aciemque Nealces
<sil. pun. 9.269>	temperat, hac sese Marso cum milite cumque
<sil. pun. 9.270>	Samnitum opponit signis et Iapyge alumno.
<sil. pun. 9.271>	at campi medio (namque hac in parte uidebat
<sil. pun. 9.272>	stare ducem Libyae) Seruilius obuia adire
<sil. pun. 9.273>	arma et Picentis Vmbrosque inferre iubetur.
<sil. pun. 9.274>	cetera Paulus habet dextro certamina cornu.
<sil. pun. 9.275>	his super insidias contra Nomadumque uolucrem
<sil. pun. 9.276>	Scipiadae datur ire manum, quaeque arte dolisque
<sil. pun. 9.277>	scindent se turmae, praedicit spargere bellum.
<sil. pun. 9.278>	Iamque propinquabant acies, agilique uirorum
<sil. pun. 9.279>	discursu mixtoque simul calefacta per ora
<sil. pun. 9.280>	cornipedum hinnitu et multum strepitantibus armis
<sil. pun. 9.281>	errabat caecum turbata per agmina murmur.
<sil. pun. 9.282>	sic, ubi prima mouent pelago certamina uenti,
<sil. pun. 9.283>	inclusam rabiem ac sparsuras astra procellas
<sil. pun. 9.284>	parturit unda freti fundoque emota minacis
<sil. pun. 9.285>	expirat per saxa sonos atque acta cauernis
<sil. pun. 9.286>	torquet anhelantem spumanti uertice pontum.
<sil. pun. 9.287>	Nec uero fati tam saeuo in turbine solum
<sil. pun. 9.288>	terrarum fuit ille labor. discordia demens
<sil. pun. 9.289>	intrauit caelo superosque ad bella coegit.
<sil. pun. 9.290>	hinc Mauors, hinc Gradiuum comitatus Apollo
<sil. pun. 9.291>	et domitor tumidi pugnat maris, hinc Venus amens,
<sil. pun. 9.292>	hinc Vesta et captae stimulatus caede Sagunti
<sil. pun. 9.293>	Amphitryoniades, pariter ueneranda Cybebe
<sil. pun. 9.294>	Indigetesque dei Faunusque satorque Quirinus
<sil. pun. 9.295>	alternusque animae mutato Castore Pollux.
<sil. pun. 9.296>	contra cincta latus ferro Saturnia Iuno
<sil. pun. 9.297>	et Pallas, Libycis Tritonidos edita lymphis,
<sil. pun. 9.298>	ac patrius flexis per tempora cornibus Hammon,
<sil. pun. 9.299>	multaque praeterea diuorum turba minorum.
<sil. pun. 9.300>	quorum ubi mole simul uenientum et gressibus alma
<sil. pun. 9.301>	intremuit tellus, pars impleuere propinquos
<sil. pun. 9.302>	diuisi montes, pars sedem nube sub alta
<sil. pun. 9.303>	ceperunt: uacuo descensum ad proelia caelo.
<sil. pun. 9.304>	Tollitur immensus deserta ad sidera clamor,
<sil. pun. 9.305>	Phlegraeis quantas effudit ad aethera uoces
<sil. pun. 9.306>	terrigena in campis exercitus, aut sator aeui
<sil. pun. 9.307>	quanta Cyclopas noua fulmina uoce poposcit
<sil. pun. 9.308>	Iuppiter, extructis uidit cum montibus ire
<sil. pun. 9.309>	magnanimos raptum caelestia regna Gigantas.
<sil. pun. 9.310>	nec uero prima in tantis concursibus hasta
<sil. pun. 9.311>	ulla fuit: stridens nimbus certante furore
<sil. pun. 9.312>	telorum simul effusus, cupidaeque cruoris
<sil. pun. 9.313>	hinc atque hinc animae gemina cecidere procella.
<sil. pun. 9.314>	ac &lt;p&gt;rius insanus dextra qua&lt;m&gt; ducitur ensis
<sil. pun. 9.315>	bellantum pars magna iacet. super ipsa suorum
<sil. pun. 9.316>	corpora consistunt auidi calcantque gementis.
<sil. pun. 9.317>	nec magis aut Libyco protrudi Dardana nisu
<sil. pun. 9.318>	auertiue potest pubes, aut ordine pelli
<sil. pun. 9.319>	fixa suo Sarrana manus, quam uellere sede
<sil. pun. 9.320>	si coeptet Calpen impacto gurgite pontus.
<sil. pun. 9.321>	amisere ictus spatium, nec morte peracta
<sil. pun. 9.322>	artatis cecidisse licet. galea horrida flictu
<sil. pun. 9.323>	aduersae ardescit galeae, clipeusque fatiscit
<sil. pun. 9.324>	impulsu clipei, atque ensis contunditur ense.
<sil. pun. 9.325>	pes pede, uirque uiro teritur, tellusque uideri
<sil. pun. 9.326>	sanguine operta nequit, caelumque et sidera pendens
<sil. pun. 9.327>	abstulit ingestis nox densa sub aethere telis.
<sil. pun. 9.328>	quis astare loco dederat Fortuna secundo,
<sil. pun. 9.329>	contorum longo et procerae cuspidis ictu,
<sil. pun. 9.330>	ceu primas agitent acies, certamina miscent.
<sil. pun. 9.331>	at, quos deinde tenet retrorsum inglorius ordo,
<sil. pun. 9.332>	missilibus certant pugnas aequare priorum.
<sil. pun. 9.333>	ultra clamor agit bellum, milesque cupiti
<sil. pun. 9.334>	Martis inops saeuis impellit uocibus hostem.
<sil. pun. 9.335>	non ullum defit teli genus. &lt;h&gt;i sude pugnas,
<sil. pun. 9.336>	hi pinu flagrante cient, hi pondere pili,
<sil. pun. 9.337>	at saxis fundaque alius iaculoque uolucri.
<sil. pun. 9.338>	interdum stridens per nubila fertur harundo,
<sil. pun. 9.339>	interdumque ipsis metuenda phalarica muris.
<sil. pun. 9.340>	Speramusne, deae, quarum mihi sacra coluntur,
<sil. pun. 9.341>	mortali totum hunc aperire in saecula uoce
<sil. pun. 9.342>	posse diem? tantumne datis confidere linguae,
<sil. pun. 9.343>	ut Cannas uno ore sonem? si gloria uobis
<sil. pun. 9.344>	nostra placet neque uos magnis auertitis ausis,
<sil. pun. 9.345>	huc omnis cantus Phoebumque uocate parentem.
<sil. pun. 9.346>	uerum utinam posthac animo, Romane, secunda,
<sil. pun. 9.347>	quanto nunc aduersa, feras, si&lt;n&gt;tque hactenus, oro,
<sil. pun. 9.348>	nec libeat temptare deis an Troia proles
<sil. pun. 9.349>	par bellum tolerare queat. tuque anxia fati
<sil. pun. 9.350>	pone, precor, lacrimas et adora uulnera laudes
<sil. pun. 9.351>	perpetuas paritura tibi. nam tempore, Roma,
<sil. pun. 9.352>	nullo maior eris. mox sic labere secundis
<sil. pun. 9.353>	ut sola cladum tuearis nomina fama.
<sil. pun. 9.354>	Iamque inter uarias Fortuna utrimque uirorum
<sil. pun. 9.355>	alternata uices incerto eluserat iras
<sil. pun. 9.356>	euentu, mediaque diu pendente per ambas
<sil. pun. 9.357>	spe gentis, paribus Mauors flagrabat in armis:
<sil. pun. 9.358>	mitia ceu uiridis agitant cum flamina culmos,
<sil. pun. 9.359>	necdum maturas impellit uentus aristas,
<sil. pun. 9.360>	huc atque huc it summa seges nutansque uicissim
<sil. pun. 9.361>	alterno lente motu incuruata nitescit.
<sil. pun. 9.362>	tandem barbaricis perfractam uiribus acri
<sil. pun. 9.363>	dissipat incurrens aciem clamore Nealces.
<sil. pun. 9.364>	laxati cunei, perque interualla citatus
<sil. pun. 9.365>	inrupit trepidis hostis. tum turbine nigro
<sil. pun. 9.366>	sanguinis exundat torrens, nullumque sub una
<sil. pun. 9.367>	cuspide procumbit corpus. dum uulnera tergo
<sil. pun. 9.368>	bellator timet Ausonius, per pectora saeuas
<sil. pun. 9.369>	exceptat mortes et leto dedecus arcet.
<sil. pun. 9.370>	Stabat cum primis mediae certamine pugnae
<sil. pun. 9.371>	aspera semper amans et par cuicumque periclo
<sil. pun. 9.372>	Scaeuola, nec tanta uitam iam strage uolebat,
<sil. pun. 9.373>	sed dignum proauo letum et sub nomine mortem.
<sil. pun. 9.374>	is postquam frangi res atque augescere uidit
<sil. pun. 9.375>	exitium, 'Breuis hoc uitae, quodcumque relictum,
<sil. pun. 9.376>	extendamus;' ait 'nam uirtus futtile nomen,
<sil. pun. 9.377>	ni decori sat sint pariendo tempora leti.'
<sil. pun. 9.378>	dixit et in medios, qua dext&lt;e&gt;ra concita Poeni
<sil. pun. 9.379>	limitem agit, uasto conixus turbine fertur.
<sil. pun. 9.380>	hic exultantem Caralim atque erepta uolentem
<sil. pun. 9.381>	induere excelso caesi gestamina trunco
<sil. pun. 9.382>	ense subit, capuloque tenus ferrum impulit ira.
<sil. pun. 9.383>	uoluitur ille ruens atque arua hostilia morsu
<sil. pun. 9.384>	adpetit et mortis premit in tellure dolores.
<sil. pun. 9.385>	nec Gabari&lt;s&gt; Sicchaeque uirum tenuere furentes
<sil. pun. 9.386>	concordi uirtute manus; sed perdidit acer,
<sil. pun. 9.387>	dum stat, decisam Gabar inter proelia dextram;
<sil. pun. 9.388>	at Siccha auxilium, magno turbante dolore,
<sil. pun. 9.389>	dum temere accelerat, calcato improuidus ense
<sil. pun. 9.390>	succidit ac nudae sero uestigia plantae 
<sil. pun. 9.391>	damnauit dextraque iacet morientis amici.
<sil. pun. 9.392>	tandem conuertit fatalia tela Nealcae
<sil. pun. 9.393>	fulminei gliscens iuuenis furor. exilit ardens
<sil. pun. 9.394>	nomine tam claro stimulante ad praemia caedis.
<sil. pun. 9.395>	tum silicem scopulo auulsum, quem montibus altis
<sil. pun. 9.396>	detulerat torrens, raptum contorquet in ora
<sil. pun. 9.397>	turbidus. incusso crepuerunt pondere malae,
<sil. pun. 9.398>	ablatusque uiro uultus: concreta cruento
<sil. pun. 9.399>	per nares cerebro sanies fluit, atraque manant
<sil. pun. 9.400>	orbibus elisis et trunca lumina fronte.
<sil. pun. 9.401>	sternitur unanimo Marius succurrere Capro
<sil. pun. 9.402>	conatus metuensque uiro superesse cadenti.
<sil. pun. 9.403>	lucis idem auspicium ac patrium et commune duobus
<sil. pun. 9.404>	paupertas: sacro iuuenes Praeneste creati
<sil. pun. 9.405>	miscuerant studia et iuncta tellure serebant.
<sil. pun. 9.406>	uelle ac nolle ambobus idem sociataque toto
<sil. pun. 9.407>	mens aeuo ac paruis diues concordia rebus.
<sil. pun. 9.408>	occubuere simul, uotisque ex omnibus unum
<sil. pun. 9.409>	id Fortuna dedit, iunctam inter proelia mortem.
<sil. pun. 9.410>	arma fuere decus uictori bina Symaetho.
<sil. pun. 9.411>	Sed longum tanto laetari munere casus
<sil. pun. 9.412>	haud licitum Poenis. aderat terrore minaci
<sil. pun. 9.413>	Scipio conuersae miseratus terga cohortis
<sil. pun. 9.414>	et cuncti fons Varro mali flauusque comarum
<sil. pun. 9.415>	Curio et a primo descendens consule Brutus.
<sil. pun. 9.416>	atque his fulta uiris acies repararet ademptum
<sil. pun. 9.417>	mole noua campum, subito ni turbine Poenus
<sil. pun. 9.418>	agmina frenasset iam procurrentia ductor.
<sil. pun. 9.419>	isque ut Varronem procul inter proelia uidit
<sil. pun. 9.420>	et iuxta sagulo circumuolitare rubenti
<sil. pun. 9.421>	lictorem, 'Nosco pompam atque insignia nosco.
<sil. pun. 9.422>	Flaminius modo talis' ait. tum feruidus acrem
<sil. pun. 9.423>	ingentis clipei tonitru praenuntiat iram.
<sil. pun. 9.424>	heu miser! aequari potuisti funere Paulo,
<sil. pun. 9.425>	si tibi non ira superum tunc esset ademptum
<sil. pun. 9.426>	Hannibalis cecidisse manu. quam saepe querere,
<sil. pun. 9.427>	Varro, deis, quod Sidonium defugeris ensem!
<sil. pun. 9.428>	nam, rapido subitam portans in morte salutem
<sil. pun. 9.429>	procursu ~incepta in sese discrimina uertit
<sil. pun. 9.430>	Scipio. nec Poenum, quamquam est ereptus opimae
<sil. pun. 9.431>	caedis honor, mutasse piget maiore sub hoste
<sil. pun. 9.432>	proelia et erepti Ticina ad flumina patris
<sil. pun. 9.433>	exigere oblato tandem certamine poenas.
<sil. pun. 9.434>	stabant educti diuersis orbis in oris,
<sil. pun. 9.435>	quantos non alias uidit concurrere tellus,
<sil. pun. 9.436>	Marte uiri dextraque pares, sed cetera ductor
<sil. pun. 9.437>	anteibat Latius, melior pietate fideque.
<sil. pun. 9.438>	Desiluere caua turbati ad proelia nube,
<sil. pun. 9.439>	Mauors Scipiadae metuens, Tritonia Poeno,
<sil. pun. 9.440>	aduentuque deum intrepidis ductoribus ambae
<sil. pun. 9.441>	contremuere acies. ater, qua pectora flectit
<sil. pun. 9.442>	Pallas, Gorgoneo late micat ignis ab ore
<sil. pun. 9.443>	sibilaque horrificis torquet serpentibus aegis.
<sil. pun. 9.444>	fulgent sanguinei, geminum uibrare cometem
<sil. pun. 9.445>	ut credas, oculi, summaque in casside largus
<sil. pun. 9.446>	undantis uoluit flammas ad sidera uertex.
<sil. pun. 9.447>	at Mauors, moto proturbans aera telo
<sil. pun. 9.448>	et clipeo campum inuoluens, Aetnaea Cyclopum
<sil. pun. 9.449>	munere fundentem loricam incendia gestat
<sil. pun. 9.450>	ac pulsat fulua consurgens aethera crista.
<sil. pun. 9.451>	Ductores pugnae intenti, quantumque uicissim
<sil. pun. 9.452>	audere&lt;nt&gt;, propius mensi, tamen arma ferentis
<sil. pun. 9.453>	sensere aduenisse deos et laetus uterque
<sil. pun. 9.454>	spectari superis addebant mentibus iras.
<sil. pun. 9.455>	iamque ictu ualido libratam a pectore Poeni 
<sil. pun. 9.456>	Pallas in oblicum dextra detorserat hastam,
<sil. pun. 9.457>	et Gradiuus, opem diuae portare ferocis
<sil. pun. 9.458>	exemplo doctus, porgebat protinus ensem
<sil. pun. 9.459>	Aetnaeum in pugnas iuueni ac maiora iubebat.
<sil. pun. 9.460>	tum Virgo ignescens penitus uiolenta repente
<sil. pun. 9.461>	suffudit flammis ora atque obliqua retorquens
<sil. pun. 9.462>	lumina turbato superauit Gorgona uultu.
<sil. pun. 9.463>	erexere omnes immania membra chelydri
<sil. pun. 9.464>	aegide commota, primique furoris ad ictus
<sil. pun. 9.465>	rettulit ipse pedem sensim a certamine Mauors.
<sil. pun. 9.466>	hic dea conuulsam rapido conamine partem
<sil. pun. 9.467>	uicini montis scopulisque horrentia saxa
<sil. pun. 9.468>	in Martem furibunda iacit, longeque relatos
<sil. pun. 9.469>	expauit sonitus tremefacto litore Sason.
<sil. pun. 9.470>	At non haec superum fallebant proelia regem.
<sil. pun. 9.471>	demittit propere succinctam nubibus Irim
<sil. pun. 9.472>	quae nimios frenet motus, ac talia fatur:
<sil. pun. 9.473>	'I, dea, et Oenotris uelox adlabere terris
<sil. pun. 9.474>	germanoque truces, dic, Pallas mitiget iras
<sil. pun. 9.475>	nec speret fixas Parcarum uertere leges.
<sil. pun. 9.476>	dic etiam: "Ni desistis (nam uirus et aestus
<sil. pun. 9.477>	flammiferae noui mentis) nec colligis iram,
<sil. pun. 9.478>	aegide praecellant quantum horrida fulmina nosces."'
<sil. pun. 9.479>	Quae postquam accepit dubitans Tritonia uirgo
<sil. pun. 9.480>	nec sat certa diu, patriis an cederet armis,
<sil. pun. 9.481>	'Absistemus' ait 'campo. sed Pallade pulsa
<sil. pun. 9.482>	num fata auertet? caeloque arcebit ab alto
<sil. pun. 9.483>	cernere Gargani feruentia caedibus arua?'
<sil. pun. 9.484>	haec effata caua Poenum in certamina nube
<sil. pun. 9.485>	sublatum diuersa tulit terrasque reliquit.
<sil. pun. 9.486>	At Gradiuus atrox remeantis in aethera diuae
<sil. pun. 9.487>	abscessu reuocat mentes fusosque per aequor
<sil. pun. 9.488>	ipse manu magna nebulam circumdatus acri
<sil. pun. 9.489>	restituit pugnae. conuertunt signa nouamque
<sil. pun. 9.490>	instaurant Itali uersa formidine caedem.
<sil. pun. 9.491>	cum uentis positus custos, cui flamina carcer
<sil. pun. 9.492>	imperio compressa tenet caelumque ruentes
<sil. pun. 9.493>	Eurique et Boreae parent Corique Notique,
<sil. pun. 9.494>	Iunonis precibus promissa haud parua ferentis
<sil. pun. 9.495>	regnantem Ae&lt;t&gt;olis Vulturnum in proelia campis
<sil. pun. 9.496>	effrenat. placet hic irae exitiabilis ultor.
<sil. pun. 9.497>	qui, se postquam Aetnae mersit candente barathro
<sil. pun. 9.498>	concepitque ignes et flammea protulit ora,
<sil. pun. 9.499>	euolat horrendo stridore ac Daunia regna
<sil. pun. 9.500>	perflat agens caecam glomerato puluere nubem.
<sil. pun. 9.501>	eripuere oculos aurae uocemque manusque.
<sil. pun. 9.502>	uertice harenoso candentis, flebile dictu,
<sil. pun. 9.503>	torquet in ora globos Italum et bellare maniplis
<sil. pun. 9.504>	iussa laetatur rabie. tum mole ruinae
<sil. pun. 9.505>	sternuntur tellure &lt;et&gt; miles et arma tubaeque,
<sil. pun. 9.506>	atque omnis retro flatu occursante refertur
<sil. pun. 9.507>	lancea et in tergum Rutulis cadit inritus ictus.
<sil. pun. 9.508>	atque idem flatus Poenorum tela secundant,
<sil. pun. 9.509>	et uelut ammento contorta hastilia turbo
<sil. pun. 9.510>	adiuuat ac Tyrias impellit stridulus hastas.
<sil. pun. 9.511>	tum denso fauces praeclusus puluere miles
<sil. pun. 9.512>	ignauam mortem compresso maeret hiatu.
<sil. pun. 9.513>	ipse caput flauum caligine conditus atra
<sil. pun. 9.514>	Vulturnus multaque comam perfusus harena
<sil. pun. 9.515>	nunc uersos agit a tergo stridentibus alis,
<sil. pun. 9.516>	nunc mediam in frontem ueniens clamante procella
<sil. pun. 9.517>	obuius arma quatit patuloque insibilat ore.
<sil. pun. 9.518>	interdum intentos pugnae et iam iamque ferentis
<sil. pun. 9.519>	hostili iugulo ferrum conamine et ictu
<sil. pun. 9.520>	auertit dextramque ipso de uulnere uellit.
<sil. pun. 9.521>	nec satis Ausonias passim foedare cohortes:
<sil. pun. 9.522>	in Martem uomit immixtas mugitibus auras
<sil. pun. 9.523>	bisque dei summas uibrauit turbine cristas.
<sil. pun. 9.524>	Quae dum Romuleis exercet proelia turmis
<sil. pun. 9.525>	Aeolius furor et Martem succendit in iras,
<sil. pun. 9.526>	adfatur Virgo, socia Iunone, parentem:
<sil. pun. 9.527>	'Quantos Gradiuus fluctus in Punica castra,
<sil. pun. 9.528>	respice, agit quantisque furens se caedibus implet!
<sil. pun. 9.529>	nunc, quaeso, terris descendere non placet Irim?
<sil. pun. 9.530>	quamquam ego non Teucros (nostro cum pignore regnet
<sil. pun. 9.531>	Roma, et Palladio sedes hac urbe locarim)
<sil. pun. 9.532>	non Teucros delere aderam, sed lumen alumnae
<sil. pun. 9.533>	Hannibalem Libyae pelli florentibus annis
<sil. pun. 9.534>	uita atque extingui primordia tanta negabam.'
<sil. pun. 9.535>	Excipit hic Iuno longique laboris ab ira
<sil. pun. 9.536>	'Immo,' ait 'ut noscant gentes, immania quantum
<sil. pun. 9.537>	regna Iouis ualeant cunctisque potentia quantum
<sil. pun. 9.538>	antistet, coniunx, superis tua, disice telo
<sil. pun. 9.539>	flagranti (nil oramus) Carthaginis arces
<sil. pun. 9.540>	Sidoniamque aciem uasto telluris hiatu
<sil. pun. 9.541>	Tartareis immerge uadis aut obrue ponto.'
<sil. pun. 9.542>	Contra quae miti respondet Iuppiter ore:
<sil. pun. 9.543>	'Certatis fatis et spes extenditis aegras.
<sil. pun. 9.544>	ille, o nata, libens cui tela inimica ferebas,
<sil. pun. 9.545>	contundet Tyrios iuuenis ac nomina gentis
<sil. pun. 9.546>	induet et Libycam feret in Capitolia laurum.
<sil. pun. 9.547>	at, cui tu, coniunx, cui das animosque decusque,
<sil. pun. 9.548>	(fata cano) auertet populis Laurentibus arma.
<sil. pun. 9.549>	nec longe cladis metae. uenit hora diesque,
<sil. pun. 9.550>	qua nullas umquam transisse optauerit Alpes.'
<sil. pun. 9.551>	sic ait atque Irim propere demittit Olympo
<sil. pun. 9.552>	quae reuocet Martem iubeatque abscedere pugna.
<sil. pun. 9.553>	nec uetitis luctatus abit Gradiuus in altas
<sil. pun. 9.554>	cum fremitu nubes, quamquam lituique tubaeque
<sil. pun. 9.555>	uulneraque et sanguis et clamor et arma iuuarent.
<sil. pun. 9.556>	Vt patuit liber superum certamine tandem
<sil. pun. 9.557>	laxatusque deo campus, ruit aequore ab imo
<sil. pun. 9.558>	Poenus quo sensim caelestia fugerat arma,
<sil. pun. 9.559>	magna uoce trahens equitemque uirosque feraeque
<sil. pun. 9.560>	turrigerae molem tormentorumque labores.
<sil. pun. 9.561>	atque ubi turbantem leuioris ense cateruas
<sil. pun. 9.562>	agnouit iuuenem, scintillauitque cruentis
<sil. pun. 9.563>	ira genis, 'Quaenam Furiae quisue egit in hostem,
<sil. pun. 9.564>	en, Minuci, deus, ut rursus te credere nobis
<sil. pun. 9.565>	auderes?' inquit 'genitor tibi natus ab armis
<sil. pun. 9.566>	ille meis ubi nunc Fabius? semel, improbe, nostras
<sil. pun. 9.567>	sit satis euasisse manus.' atque inde superbis
<sil. pun. 9.568>	hasta comes dictis murali turbine pectus
<sil. pun. 9.569>	transforat et uoces uenturas occupat ictu.
<sil. pun. 9.570>	Nec ferro saeuire sat est. appellitur atra
<sil. pun. 9.571>	mole fera, et monstris componitur Itala pubes.
<sil. pun. 9.572>	nam praeuectus equo moderantem cuspide Lucas
<sil. pun. 9.573>	Maurum in bella boues stimulis maioribus ire
<sil. pun. 9.574>	ac raptare iubet Libycarum armenta ferarum.
<sil. pun. 9.575>	immane stridens agitur crebroque coacta
<sil. pun. 9.576>	uulnere bellatrix properos fert belua gressus.
<sil. pun. 9.577>	liuenti dorso turris flammaque uirisque
<sil. pun. 9.578>	et iaculis armata sedet. procul aspera grando
<sil. pun. 9.579>	saxorum super arma ruit, passimque uolanti
<sil. pun. 9.580>	celsus telorum fundit Libys aggere nimbum.
<sil. pun. 9.581>	stat niueis longum stipata per agmina uallum
<sil. pun. 9.582>	dentibus, atque ebori praefixa comminus hasta
<sil. pun. 9.583>	fulget ab incuruo derecta cacumine cuspis.
<sil. pun. 9.584>	hic, inter trepidos rerum, per membra, per arma
<sil. pun. 9.585>	exigit Vfentis sceleratum belua dentem
<sil. pun. 9.586>	clamantemque ferens calcata per agmina portat.
<sil. pun. 9.587>	nec leuius Tadio letum: qua tegmine thorax
<sil. pun. 9.588>	multiplicis lini claudit latus, improba sensim
<sil. pun. 9.589>	corpore non laeso penetrarunt spicula dentis
<sil. pun. 9.590>	et sublime uirum clipeo resonante tulerunt.
<sil. pun. 9.591>	haud excussa noui uirtus terrore pericli:
<sil. pun. 9.592>	utitur ad laudem casu geminumque citato
<sil. pun. 9.593>	uicinus fronti lumen transuerberat ense.
<sil. pun. 9.594>	extimulata graui sese fera tollit ad auras
<sil. pun. 9.595>	uulnere et erectis excussam cruribus alte
<sil. pun. 9.596>	pone iacit uoluens reflexo pondere turrim.
<sil. pun. 9.597>	arma uirique simul spoliataque belua uisu
<sil. pun. 9.598>	sternuntur subita, miserandum, mixta ruina.
<sil. pun. 9.599>	Spargi flagrantis contra bellantia monstra
<sil. pun. 9.600>	Dardanius taedas ductor iubet et facis atrae,
<sil. pun. 9.601>	quos fera circumfert, compleri sulphure muros.
<sil. pun. 9.602>	nec iusso mora. collectis fumantia lucent
<sil. pun. 9.603>	terga elephantorum flammis, raptusque sonoro
<sil. pun. 9.604>	ignis edax uento per propugnacula fertur.
<sil. pun. 9.605>	non aliter, Pindo Rhodopeue incendia pastor
<sil. pun. 9.606>	cum iacit, et siluis spatiatur feruida pestis,
<sil. pun. 9.607>	frondosi ignescunt scopuli, subitoque per alta
<sil. pun. 9.608>	conlucet iuga dissultans Vulcanius ardor.
<sil. pun. 9.609>	it fera candenti torrente bitumine corpus
<sil. pun. 9.610>	amens et laxo diducit limite turmas.
<sil. pun. 9.611>	nec cuiquam uirtus propiora capessere bella:
<sil. pun. 9.612>	longinquis audent iaculis et harundinis ictu.
<sil. pun. 9.613>	uritur impatiens et magni corporis aestu
<sil. pun. 9.614>	huc atque huc iactas accendit belua flammas,
<sil. pun. 9.615>	donec uicini tandem se fluminis undis
<sil. pun. 9.616>	praecipitem dedit et tenui decepta liquore
<sil. pun. 9.617>	stagnantis per plana uadi tulit incita longis
<sil. pun. 9.618>	extantem ripis flammam. tum denique sese
<sil. pun. 9.619>	gurgitis immersit molem capiente profundo.
<sil. pun. 9.620>	At qua pugna datur, necdum Maurusia pestis
<sil. pun. 9.621>	igne calet, circumfusi Rhoeteia pubes
<sil. pun. 9.622>	nunc iaculis, nunc et saxis, nunc alite plumbo
<sil. pun. 9.623>	eminus incessunt, ut qui castella per altos
<sil. pun. 9.624>	oppugnat munita locos atque adsidet arces.
<sil. pun. 9.625>	ausus digna uiro, fortuna digna secunda,
<sil. pun. 9.626>	extulerat dextram &lt;at&gt;que aduersum comminus ensem
<sil. pun. 9.627>	Mincius infelix ausi, sed stridula anhelum
<sil. pun. 9.628>	feruorem effundens monstri manus abstulit acri
<sil. pun. 9.629>	implicitum nexu diroque ligamine torsit
<sil. pun. 9.630>	et superas alte miserum iaculata per auras
<sil. pun. 9.631>	telluri elisis adflixit, flebile, membris.
<sil. pun. 9.632>	Has inter clades uiso Varrone sub armis
<sil. pun. 9.633>	increpitans Paulus 'Quin imus comminus' inquit
<sil. pun. 9.634>	'ductori Tyrio, quem uinctum colla catenis
<sil. pun. 9.635>	staturum ante tuos currus promisimus urbi?
<sil. pun. 9.636>	heu patria, heu plebes scelerata et praua fauoris!
<sil. pun. 9.637>	haud umquam expedies tam dura sorte malorum,
<sil. pun. 9.638>	quem tibi non nasci fuerit per uota petendum,
<sil. pun. 9.639>	Varronem Hannibalemne, magis.' dum talia Paulus,
<sil. pun. 9.640>	urget praecipitis Libys atque in terga ruentum
<sil. pun. 9.641>	ante oculos cunctas ductoris concitat hastas.
<sil. pun. 9.642>	pulsatur galea et quatiuntur consulis arma.
<sil. pun. 9.643>	acrius hoc Paulus medios ruit asper in hostis.
<sil. pun. 9.644>	Tum uero excussus mentem, in certamina Paulo
<sil. pun. 9.645>	auia diducto, conuertit Varro manuque
<sil. pun. 9.646>	cornipedem inflectens 'Das,' inquit 'patria, poenas,
<sil. pun. 9.647>	quae Fabio incolumi Varronem ad bella uocasti.
<sil. pun. 9.648>	quaenam autem mentis uel quae discordia fati
<sil. pun. 9.649>	Parcarumque latens fraus est? abrumpere cuncta
<sil. pun. 9.650>	iamdudum cum luce libet. sed comprimit ensem
<sil. pun. 9.651>	nescio qui deus. at &lt;q&gt;uae me ad grauiora reseruat!
<sil. pun. 9.652>	uiuamne? et fractos sparsosque cruore meorum
<sil. pun. 9.653>	hos referam populo fasces atque ora per urbes
<sil. pun. 9.654>	iratas spectanda dabo et, quo saeuius ipse
<sil. pun. 9.655>	Hannibal haud poscat, fugiam et te, Roma, uidebo?'
<sil. pun. 9.656>	plura indignantem telis propioribus hostes
<sil. pun. 9.657>	egere, et sonipes rapuit laxatus habenas.

