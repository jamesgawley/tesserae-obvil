<sil. pun. 2.1>	Caeruleis prouecta uadis iam Dardana puppis
<sil. pun. 2.2>	tristia magnanimi portabat iussa senatus
<sil. pun. 2.3>	primoresque patrum. Fabius, Tirynthia proles,
<sil. pun. 2.4>	ter centum memorabat auos, quos turbine Martis
<sil. pun. 2.5>	abstulit una dies, cum Fors non aequa labori
<sil. pun. 2.6>	patricio Cremerae maculauit sanguine ripas.
<sil. pun. 2.7>	huic comes aequato sociauit munere curas
<sil. pun. 2.8>	Publicola, ingentis Volesi Spartana propago.
<sil. pun. 2.9>	is cultam referens insigni nomine plebem
<sil. pun. 2.10>	Ausonios atauo ducebat consule fastus.
<sil. pun. 2.11>	Hos ut depositis portum contingere uelis
<sil. pun. 2.12>	allatum Hannibali consultaque ferre senatus
<sil. pun. 2.13>	iam medio seram bello poscentia pacem
<sil. pun. 2.14>	ductorisque simul conceptas foedere poenas,
<sil. pun. 2.15>	ocius armatas passim per litora turmas
<sil. pun. 2.16>	ostentare iubet minitantia signa recensque
<sil. pun. 2.17>	perfusos clipeos et tela rubentia caede.
<sil. pun. 2.18>	haud dictis nunc esse locum; strepere omnia clamat
<sil. pun. 2.19>	Tyrrhenae clangore tubae gemituque cadentum.
<sil. pun. 2.20>	dum detur, relegant pontum neu se addere clausis
<sil. pun. 2.21>	festinent: notum quid caede calentibus armis,
<sil. pun. 2.22>	quantum irae liceat, motusue quid audeat ensis.
<sil. pun. 2.23>	sic ducis adfatu per inhospita litora pulsi
<sil. pun. 2.24>	conuerso Tyrios petierunt remige patres.
<sil. pun. 2.25>	Hic alto Poenus fundentem uela carinam
<sil. pun. 2.26>	incessens dextra 'Nostrum, pro Iuppiter!' inquit
<sil. pun. 2.27>	'nostrum ferre caput parat illa per aequora puppis.
<sil. pun. 2.28>	heu caecae mentes tumefactaque corda secundis!
<sil. pun. 2.29>	armatum Hannibalem poenae petit impia tellus!
<sil. pun. 2.30>	ne deposce, adero; dabitur tibi copia nostri
<sil. pun. 2.31>	ante expectatum, portisque focisque timebis
<sil. pun. 2.32>	quae nunc externos defendis, Roma, penatis.
<sil. pun. 2.33>	Tarpeios iterum scopulos praeruptaque saxa
<sil. pun. 2.34>	scandatis licet et celsam migretis in arcem:
<sil. pun. 2.35>	nullo iam capti uitam pensabitis auro.'
<sil. pun. 2.36>	Incensi dictis animi, et furor additus armis.
<sil. pun. 2.37>	conditur extemplo telorum nubibus aether,
<sil. pun. 2.38>	et densa resonant saxorum grandine turres.
<sil. pun. 2.39>	ardor agit, prouecta queat dum cernere muros,
<sil. pun. 2.40>	inque oculis profugae Martem exercere carinae.
<sil. pun. 2.41>	ipse autem incensas promissa piacula turmas
<sil. pun. 2.42>	flagitat insignis nudato uulnere ductor
<sil. pun. 2.43>	ac repetens questus furibundo personat ore:
<sil. pun. 2.44>	'Poscimur, o socii, Fabiusque e puppe catenas
<sil. pun. 2.45>	ostentat, dominique uocat nos ira senatus.
<sil. pun. 2.46>	si taedet coepti culpandaue mouimus arma,
<sil. pun. 2.47>	Ausoniam ponto propere reuocate carinam:
<sil. pun. 2.48>	nil moror: en, uincta lacerandum tradite dextra.
<sil. pun. 2.49>	nam cur, Eoi deductus origine Beli,
<sil. pun. 2.50>	tot Libyae populis, tot circumfusus Hiberis,
<sil. pun. 2.51>	seruitium perferre negem? Rhoeteius immo
<sil. pun. 2.52>	aeternum imperitet populis saeclisque propaget
<sil. pun. 2.53>	regna ferox; nos iussa uirum nutusque tremamus.'
<sil. pun. 2.54>	effundunt gemitus atque omina tristia uertunt
<sil. pun. 2.55>	in stirpem Aeneadum ac stimulant clamoribus iras.
<sil. pun. 2.56>	Discinctos inter Libyas populosque bilinguis
<sil. pun. 2.57>	Marmaricis audax in bella Oenotria signis
<sil. pun. 2.58>	uenerat Asbyte, proles Garamantis Hiarbae.
<sil. pun. 2.59>	Hammone hic genitus, Phorcynidos antra Medusae
<sil. pun. 2.60>	Cinyphiumque Macen et iniquo e sole calentis
<sil. pun. 2.61>	Battiadas late imperio sceptrisque regebat.
<sil. pun. 2.62>	cui patrius Nasamon aeternumque arida Barce,
<sil. pun. 2.63>	cui nemora Autololum atque infidae litora Syrtis
<sil. pun. 2.64>	parebant nullaque leuis Gaetulus habena.
<sil. pun. 2.65>	atque is fundarat thalamos Tritonide nympha,
<sil. pun. 2.66>	unde genus proauumque Iouem regina ferebat
<sil. pun. 2.67>	et sua fatidico repetebat nomina luco.
<sil. pun. 2.68>	haec ignara uiri uacuoque adsueta cubili
<sil. pun. 2.69>	uenatu et siluis primos defenderat annos;
<sil. pun. 2.70>	non calathis mollita manus operataue fuso
<sil. pun. 2.71>	Dictynnam et saltus et anhelum impellere planta
<sil. pun. 2.72>	cornipedem ac strauisse feras immitis amabat.
<sil. pun. 2.73>	quales Threiciae Rhodopen Pangaeaque lustrant
<sil. pun. 2.74>	saxosis nemora alta iugis cursuque fatigant
<sil. pun. 2.75>	Hebrum innupta manus: spreti Ciconesque Getaeque
<sil. pun. 2.76>	et Rhesi domus et lunatis Bistones armis.
<sil. pun. 2.77>	Ergo habitu insignis patrio, religata fluentem
<sil. pun. 2.78>	Hesperidum nodo crinem dextrumque feroci
<sil. pun. 2.79>	nuda latus Marti ac fulgentem tegmine laeuam
<sil. pun. 2.80>	Thermodontiaca munita in proelia pelta, 
<sil. pun. 2.81>	fumantem rapidis quatiebat cursibus axem.
<sil. pun. 2.82>	pars comitum biiugo curru, pars cetera dorso
<sil. pun. 2.83>	fertur equi; nec non Veneris iam foedera passae
<sil. pun. 2.84>	reginam cingunt, sed uirgine densior ala est.
<sil. pun. 2.85>	ipsa autem gregibus per longa mapalia lectos
<sil. pun. 2.86>	ante aciem ostentabat equos, tumulumque propincum
<sil. pun. 2.87>	dum sequitur gyris, campo uibrata per auras
<sil. pun. 2.88>	spicula contorquens summa ponebat in arce.
<sil. pun. 2.89>	Hanc hasta totiens intrantem moenia Mopsus
<sil. pun. 2.90>	non tulit et celsis senior Gortynia muris
<sil. pun. 2.91>	tela sonante fugat neruo liquidasque per auras
<sil. pun. 2.92>	derigit aligero letalia uulnera ferro.
<sil. pun. 2.93>	Cres erat, aerisonis Curetum aduectus ab antris,
<sil. pun. 2.94>	Dictaeos agitare puer leuioribus armis
<sil. pun. 2.95>	pennata saltus adsuetus harundine Mopsus.
<sil. pun. 2.96>	ille uagam caelo demisit saepe uolucrem,
<sil. pun. 2.97>	ille procul campo linquentem retia ceruum
<sil. pun. 2.98>	uulnere sistebat, rueretque inopina sub ictu
<sil. pun. 2.99>	ante fera incauto quam sibila poneret arcus.
<sil. pun. 2.100>	nec se tum pharetra iactauit iustius ulla
<sil. pun. 2.101>	Eois quamquam certet Gortyna sagittis.
<sil. pun. 2.102>	uerum ut opum leuior uenatu extendere uitam
<sil. pun. 2.103>	abnuit, atque artae res exegere per aequor,
<sil. pun. 2.104>	coniuge cum Meroe natisque inglorius hospes
<sil. pun. 2.105>	intrarat miseram fato ducente Saguntum.
<sil. pun. 2.106>	coryti fratrum ex umeris calamique paterni
<sil. pun. 2.107>	pendebant uolucerque chalybs, Minoia tela.
<sil. pun. 2.108>	hic medius iuuenum Massylae gentis in agmen
<sil. pun. 2.109>	crebra Cydoneo fundebat spicula cornu.
<sil. pun. 2.110>	iam Garamum audacemque Thyrum pariterque ruentis
<sil. pun. 2.111>	Gisgonem leuemque Bagam indignumque sagittae,
<sil. pun. 2.112>	impubem malas, tam certae occurrere Lixum
<sil. pun. 2.113>	fuderat et plena tractabat bella pharetra.
<sil. pun. 2.114>	tum uultum intendens telumque in uirginis ora
<sil. pun. 2.115>	desertum non grata Iouem per uota uocabat.
<sil. pun. 2.116>	namque ut fatiferos conuerti prospicit arcus,
<sil. pun. 2.117>	opposito procul insidiis Nasamonias Harpe
<sil. pun. 2.118>	corpore praeripuit letum calamumque uolantem,
<sil. pun. 2.119>	dum clamat, patulo excipiens tramisit hiatu,
<sil. pun. 2.120>	et primae ferrum a tergo uidere sorores.
<sil. pun. 2.121>	at comitis frendens casu labentia uirgo
<sil. pun. 2.122>	membra leuat paruaque oculos iam luce natantis
<sil. pun. 2.123>	inrorat lacrimis totisque adnisa doloris
<sil. pun. 2.124>	uiribus intorquet letalem in moenia cornum.
<sil. pun. 2.125>	illa uolans umerum rapido transuerberat ictu
<sil. pun. 2.126>	conantis Dorylae, iunctis iam cornibus arcus
<sil. pun. 2.127>	et ducti spatium nerui complente sagitta,
<sil. pun. 2.128>	excutere in uentos resoluto pollice ferrum.
<sil. pun. 2.129>	tum subitum in uulnus praeceps deuoluitur altis
<sil. pun. 2.130>	aggeribus muri, iuxtaque cadentia membra
<sil. pun. 2.131>	effusi uersa calami fluxere pharetra.
<sil. pun. 2.132>	exclamat paribus frater uicinus in armis
<sil. pun. 2.133>	Icarus ulciscique parat lacrimabile fatum.
<sil. pun. 2.134>	atque illum raptim promentem in proelia telum
<sil. pun. 2.135>	Hannibal excussi praeuertit turbine saxi.
<sil. pun. 2.136>	labuntur gelido torpentia frigore membra,
<sil. pun. 2.137>	deficiensque manus pharetrae sua tela remisit.
<sil. pun. 2.138>	At pater in gemino natorum funere Mopsus
<sil. pun. 2.139>	correptos arcus ter maesta mouit ab ira,
<sil. pun. 2.140>	ter cecidit dextra, et notas dolor abstulit artis.
<sil. pun. 2.141>	paenitet heu sero dulcis liquisse penatis,
<sil. pun. 2.142>	adreptoque auide, quo concidis, Icare, saxo,
<sil. pun. 2.143>	postquam aeuum senior percussaque pectora frustra
<sil. pun. 2.144>	sentit et, ut tantos compescat morte dolores,
<sil. pun. 2.145>	nil opis in dextra, uastae se culmine turris
<sil. pun. 2.146>	praecipitem iacit et delapsus pondere prono
<sil. pun. 2.147>	membra super nati moribundos explicat artus.
<sil. pun. 2.148>	Dum cadit externo Gortynius aduena bello,
<sil. pun. 2.149>	iam noua molitus stimulato milite Theron,
<sil. pun. 2.150>	Alcidae templi custos araeque sacerdos,
<sil. pun. 2.151>	non expectatum Tyriis effuderat agmen
<sil. pun. 2.152>	et fera miscebat reserata proelia porta.
<sil. pun. 2.153>	atque illi non hasta manu, non uertice cassis,
<sil. pun. 2.154>	sed fisus latis umeris et mole iuuentae
<sil. pun. 2.155>	agmina uastabat claua, nihil indigus ensis.
<sil. pun. 2.156>	exuuiae capiti impositae tegimenque leonis
<sil. pun. 2.157>	terribilem attollunt excelso uertice rictum.
<sil. pun. 2.158>	centum angues idem Lernaeaque monstra gerebat
<sil. pun. 2.159>	in clipeo et sectis geminam serpentibus hydram.
<sil. pun. 2.160>	ille Iubam T&lt;h&gt;apsumque patrem clarumque Micipsam
<sil. pun. 2.161>	nomine aui Maurumque Sacen, a moenibus actos
<sil. pun. 2.162>	palantisque fuga, praeceps ad litora cursu
<sil. pun. 2.163>	egerat, atque una spumabant aequora dextra.
<sil. pun. 2.164>	nec contentus Idi leto letoque Cothonis
<sil. pun. 2.165>	Marmaridae nec caede Rothi nec caede Iugurthae,
<sil. pun. 2.166>	Asbytes currum et radiantis tegmina laeuae
<sil. pun. 2.167>	poscebat uotis gemmataque lumina peltae
<sil. pun. 2.168>	atque in belligera uersabat uirgine mentem.
<sil. pun. 2.169>	quem ruere ut telo uidit regina cruento,
<sil. pun. 2.170>	obliquos detorquet equos laeuumque per orbem
<sil. pun. 2.171>	fallaci gyro campum secat ac uelut ales
<sil. pun. 2.172>	auerso rapitur sinuata per aequora curru.
<sil. pun. 2.173>	dumque ea se ex oculis aufert, atque ocior Euro
<sil. pun. 2.174>	incita pulueream campo trahit ungula nubem,
<sil. pun. 2.175>	aduersum late stridens rota proterit agmen,
<sil. pun. 2.176>	ingerit et crebras uirgo trepidantibus hastas.
<sil. pun. 2.177>	hic cecidere Lycus Thamyrisque et nobile nomen
<sil. pun. 2.178>	Eurydamas, clari deductum stirpe parentis,
<sil. pun. 2.179>	qui thalamos ausus quondam sperare superbos
<sil. pun. 2.180>	(heu demens!) Ithacique torum; sed enim arte pudica
<sil. pun. 2.181>	fallacis totiens reuoluto stamine telae
<sil. pun. 2.182>	deceptus, mersum pelago iactarat Vlixen.
<sil. pun. 2.183>	ast Ithacus uero ficta pro morte loquacem
<sil. pun. 2.184>	adfecit leto, taedaeque ad funera uersae.
<sil. pun. 2.185>	gens extrema uiri campis deletur Hiberis
<sil. pun. 2.186>	Eurydamas Nomados dextra: superinstrepit ater
<sil. pun. 2.187>	et seruat cursum perfractis ossibus axis.
<sil. pun. 2.188>	Iamque aderat remeans uirgo, inter proelia postquam
<sil. pun. 2.189>	distringi Therona uidet, saeuamque bipennem
<sil. pun. 2.190>	perlibrans mediae fronti, spolium inde superbum
<sil. pun. 2.191>	Herculeasque tibi exuuias, Dictynna, uouebat.
<sil. pun. 2.192>	nec segnis Theron tantae spe laudis in ipsos
<sil. pun. 2.193>	aduersus consurgit equos uillosaque fului
<sil. pun. 2.194>	ingerit obiectans trepidantibus ora leonis.
<sil. pun. 2.195>	attoniti terrore nouo rictuque minaci
<sil. pun. 2.196>	quadrupedes iactant resupino pondere currum.
<sil. pun. 2.197>	tum saltu Asbyten conantem linquere pugnas
<sil. pun. 2.198>	occupat incussa gemina inter tempora claua,
<sil. pun. 2.199>	feruentisque rotas turbataque frena pauore
<sil. pun. 2.200>	disiecto spargit conlisa per ossa cerebro,
<sil. pun. 2.201>	ac rapta properans caedem ostentare bipenni
<sil. pun. 2.202>	amputat e curru reuolutae uirginis ora.
<sil. pun. 2.203>	necdum irae positae. celsa nam figitur hasta
<sil. pun. 2.204>	spectandum caput: id gestent ante agmina Poenum
<sil. pun. 2.205>	imperat, et propere currus ad moenia uertant.
<sil. pun. 2.206>	Haec caecus fati diuumque abeunte fauore
<sil. pun. 2.207>	uicino Theron edebat proelia leto.
<sil. pun. 2.208>	namque aderat toto ore ferens iramque minasque
<sil. pun. 2.209>	Hannibal et caesam Asbyten fixique tropaeum
<sil. pun. 2.210>	infandum capitis furiata mente dolebat.
<sil. pun. 2.211>	ac simul aerati radiauit luminis umbo,
<sil. pun. 2.212>	et concussa procul membris uelocibus arma
<sil. pun. 2.213>	letiferum intonuere, fugam perculsa repente
<sil. pun. 2.214>	ad muros trepido conuertunt agmina cursu:
<sil. pun. 2.215>	sicut agit leuibus per sera crepuscula pennis
<sil. pun. 2.216>	e pastu uolucres ad nota cubilia uesper;
<sil. pun. 2.217>	aut, ubi Cecropius formidine nubis aquosae
<sil. pun. 2.218>	sparsa super flores examina tollit Hymettos,
<sil. pun. 2.219>	ad dulcis ceras et odori corticis antra
<sil. pun. 2.220>	mellis apes grauidae properant densoque uolatu
<sil. pun. 2.221>	raucum conexae glomerant ad limina murmur.
<sil. pun. 2.222>	praecipitat metus attonitos, caecique feruntur.
<sil. pun. 2.223>	heu blandum caeli lumen! tantone cauetur
<sil. pun. 2.224>	mors reditura metu nascentique addita fata?
<sil. pun. 2.225>	consilium damnant portisque atque aggere tuto
<sil. pun. 2.226>	erupisse gemunt: retinet uix agmina Theron
<sil. pun. 2.227>	interdumque manu, interdum clamore minisque:
<sil. pun. 2.228>	'State, uiri; meus ille hostis; mihi gloria magnae,
<sil. pun. 2.229>	state, uenit pugnae. muro tectisque Sagunti
<sil. pun. 2.230>	hac abigam Poenos dextra; spectacula tantum
<sil. pun. 2.231>	ferte, uiri; uel, si cunctos metus acer in urbem
<sil. pun. 2.232>	(heu deforme!) rapit, soli mihi claudite portas.'
<sil. pun. 2.233>	At Poenus rapido praeceps ad moenia cursu,
<sil. pun. 2.234>	dum pauitant trepidi rerum fessique salutis,
<sil. pun. 2.235>	tendebat. stat primam urbem murosque patentis
<sil. pun. 2.236>	postposita caede et dilata inuadere pugna.
<sil. pun. 2.237>	id postquam Herculeae custos uidet impiger arae,
<sil. pun. 2.238>	emicat et uelox formidine praeuenit hostem.
<sil. pun. 2.239>	gliscit Elissaeo uiolentior ira tyranno:
<sil. pun. 2.240>	'Tu solue interea nobis, bone ianitor urbis,
<sil. pun. 2.241>	supplicium, ut pandas' inquit 'tua moenia leto.'
<sil. pun. 2.242>	nec plura effari sinit ira, rotatque coruscum
<sil. pun. 2.243>	mucronem; sed contortum prior impete uasto
<sil. pun. 2.244>	Daunius huic robur iuuenis iacit. arma fragore
<sil. pun. 2.245>	icta graui raucum gemuere, alteque resultant
<sil. pun. 2.246>	aere inlisa cauo nodosae pondera clauae.
<sil. pun. 2.247>	at uiduus teli et frustrato proditus ictu,
<sil. pun. 2.248>	pernici uelox cursu rapit incita membra
<sil. pun. 2.249>	et celeri fugiens perlustrat moenia planta.
<sil. pun. 2.250>	instat atrox terga increpitans fugientia uictor.
<sil. pun. 2.251>	conclamant matres, celsoque e culmine muri
<sil. pun. 2.252>	lamentis uox mixta sonat: nunc nomine noto
<sil. pun. 2.253>	appellant, seras fesso nunc pandere portas
<sil. pun. 2.254>	posse uolunt; quatit hortantum praecordia terror
<sil. pun. 2.255>	ne simul accipiant ingentem moenibus hostem.
<sil. pun. 2.256>	incutit umbonem fesso adsultatque ruenti
<sil. pun. 2.257>	Poenus et ostentans spectantem e moenibus urbem
<sil. pun. 2.258>	'I, miseram Asbyten leto solare propinquo'++
<sil. pun. 2.259>	haec dicens, iugulo optantis dimittere uitam
<sil. pun. 2.260>	infestum condit mucronem ac regia laetus
<sil. pun. 2.261>	quadrupedes spolia abreptos a moenibus ipsis,
<sil. pun. 2.262>	quis aditum portae trepidantum saepserat agmen,
<sil. pun. 2.263>	uictor agit curruque uolat per ouantia castra.
<sil. pun. 2.264>	At Nomadum furibunda cohors miserabile humandi
<sil. pun. 2.265>	deproperat munus tumulique adiungit honorem
<sil. pun. 2.266>	et rapto cineres ter circum corpore lustrat.
<sil. pun. 2.267>	hinc letale uiri robur tegimenque tremendum
<sil. pun. 2.268>	in flammas iaciunt, ambustoque ore genisque
<sil. pun. 2.269>	deforme alitibus liquere cadauer Hiberis.
<sil. pun. 2.270>	Poenorum interea quis rerum summa potestas,
<sil. pun. 2.271>	consultant bello super, et quae dicta ferantur
<sil. pun. 2.272>	Ausoniae populis, oratorumque minaci
<sil. pun. 2.273>	aduentu trepidant. mouet hinc foedusque fidesque
<sil. pun. 2.274>	et testes superi iurataque pacta parentum,
<sil. pun. 2.275>	hinc popularis amor coeptantis magna iuuentae,
<sil. pun. 2.276>	et sperare iuuat belli meliora. sed, olim
<sil. pun. 2.277>	ductorem infestans odiis gentilibus, Hannon
<sil. pun. 2.278>	sic adeo increpitat studia incautumque fauorem:
<sil. pun. 2.279>	'Cuncta quidem, patres, (neque enim cohibere minantum
<sil. pun. 2.280>	irae se ualuere) premunt formidine uocem:
<sil. pun. 2.281>	haud tamen abstiterim. mortem licet arma propinquent,
<sil. pun. 2.282>	testabor superos, et caelo nota relinquam
<sil. pun. 2.283>	quae postrema salus rerum patriaeque reposcit.
<sil. pun. 2.284>	nec nunc obsessa demum et fumante Sagunto
<sil. pun. 2.285>	haec serus uates Hannon canit. anxia rupi
<sil. pun. 2.286>	pectora ne castris innutriretur et armis
<sil. pun. 2.287>	exitiale caput; monui et, dum uita, monebo,
<sil. pun. 2.288>	ingenitum noscens uirus flatusque paternos,
<sil. pun. 2.289>	ut, qui stelligero speculatur sidera caelo,
<sil. pun. 2.290>	uenturam pelagi rabiem Caurique futura
<sil. pun. 2.291>	praedicit miseris haud uanus flamina nautis.
<sil. pun. 2.292>	consedit solio rerumque inuasit habenas:
<sil. pun. 2.293>	ergo armis foedus fasque omne abrumpitur armis,
<sil. pun. 2.294>	oppida quassantur, longeque in moenia nostra
<sil. pun. 2.295>	Aeneadum arrectae mentes, disiectaque pax est.
<sil. pun. 2.296>	exagitant manes iuuenem furiaeque paternae
<sil. pun. 2.297>	ac funesta sacra et conuersi foedere rupto
<sil. pun. 2.298>	in caput infidum superi Massylaque uates.
<sil. pun. 2.299>	an nunc ille noui caecus caligine regni
<sil. pun. 2.300>	externas arces quatit aut Tirynthia tecta?
<sil. pun. 2.301>	sic propria luat hoc poena nec misceat urbis
<sil. pun. 2.302>	fata suis: nunc hoc, hoc inquam, tempore muros
<sil. pun. 2.303>	oppugnat, Carthago, tuos teque obsidet armis.
<sil. pun. 2.304>	lauimus Hennaeas animoso sanguine uallis
<sil. pun. 2.305>	et uix conducto produximus arma Lacone.
<sil. pun. 2.306>	nos ratibus laceris Scyllaea repleuimus antra
<sil. pun. 2.307>	classibus et refluo spectauimus aequore raptis
<sil. pun. 2.308>	contorta e fundo reuomentem transtra Charybdin.
<sil. pun. 2.309>	respice, pro demens, pro pectus inane deorum,
<sil. pun. 2.310>	Aegatis Libyaeque procul fluitantia membra!
<sil. pun. 2.311>	quo ruis et patriae exitio tibi nomina quaeris?
<sil. pun. 2.312>	scilicet immensae, uisis iuuenalibus armis,
<sil. pun. 2.313>	subsident Alpes, subsidet mole niuali
<sil. pun. 2.314>	Alpibus aequatum attollens caput Apenninus.
<sil. pun. 2.315>	sed campos fac, uane, dari. num gentibus istis
<sil. pun. 2.316>	mortales animi, aut ferro flammaue fatiscunt?
<sil. pun. 2.317>	haud tibi Neritia cernes cum prole laborem.
<sil. pun. 2.318>	pubescit castris miles, galeaque teruntur
<sil. pun. 2.319>	nondum signatae flaua lanugine malae,
<sil. pun. 2.320>	nec requies aeui nota, exanguesque merendo
<sil. pun. 2.321>	stant prima inter signa senes letumque lacessunt.
<sil. pun. 2.322>	ipse ego Romanas perfosso corpore turmas
<sil. pun. 2.323>	tela intorquentis correpta e uulnere uidi,
<sil. pun. 2.324>	uidi animos mortesque uirum decorisque furorem.
<sil. pun. 2.325>	si bello absistis nec te uictoribus offers,
<sil. pun. 2.326>	quantum heu, Carthago, donat tibi sanguinis Hannon!'
<sil. pun. 2.327>	Gestar ad haec (namque impatiens asperque coquebat
<sil. pun. 2.328>	iamdudum immites iras mediamque loquentis
<sil. pun. 2.329>	bis conatus erat turbando abrumpere uocem)
<sil. pun. 2.330>	'Concilione' inquit 'Libyae Tyrioque senatu,
<sil. pun. 2.331>	pro superi, Ausonius miles sedet, armaque tantum
<sil. pun. 2.332>	haud dum sumpta uiro? nam cetera non latet hostis.
<sil. pun. 2.333>	nunc geminas Alpes Apenninumque minatur,
<sil. pun. 2.334>	nunc freta Sicaniae et Scyllaei litoris undas,
<sil. pun. 2.335>	nec procul est quin iam manes umbrasque pauescat
<sil. pun. 2.336>	Dardanias: tanta accumulat praeconia leto
<sil. pun. 2.337>	uulneribusque uirum ac tollit sub sidera gentem.
<sil. pun. 2.338>	mortalem, mihi crede, licet formidine turpi
<sil. pun. 2.339>	frigida corda tremant, mortalem sumimus hostem.
<sil. pun. 2.340>	uidi ego, cum, geminas artis post terga catenis
<sil. pun. 2.341>	euinctus palmas, uulgo traheretur ouante
<sil. pun. 2.342>	carceris in tenebras spes et fiducia gentis
<sil. pun. 2.343>	Regulus Hectoreae; uidi, cum robore pendens
<sil. pun. 2.344>	Hesperiam cruce sublimis spectaret ab alta.
<sil. pun. 2.345>	nec uero terrent puerilia protinus ora
<sil. pun. 2.346>	sub galea et pressae properata casside malae.
<sil. pun. 2.347>	indole non adeo segni sumus: aspice, turmae
<sil. pun. 2.348>	quot Libycae certant annos anteire labore
<sil. pun. 2.349>	et nudis bellantur equis; ipse, aspice, ductor,
<sil. pun. 2.350>	cum primam tenero uocem proferret ab ore,
<sil. pun. 2.351>	iam bella et lituos ac flammis urere gentem
<sil. pun. 2.352>	iurabat Phrygiam atque animo patria arma mouebat.
<sil. pun. 2.353>	proinde polo crescant Alpes, astrisque coruscos
<sil. pun. 2.354>	Apenninus agat scopulos: per saxa niuesque
<sil. pun. 2.355>	(dicam etenim, ut stimulent atram uel inania mentem),
<sil. pun. 2.356>	per caelum est qui pandat iter: pudet Hercule tritas
<sil. pun. 2.357>	desperare uias laudemque timere secundam.
<sil. pun. 2.358>	sed Libyae clades et primi incendia belli
<sil. pun. 2.359>	aggerat atque iterum pro libertate labores
<sil. pun. 2.360>	Hannon ferre uetat. ponat formidinis aestus
<sil. pun. 2.361>	parietibusque domus imbellis femina seruet
<sil. pun. 2.362>	singultantem animam; nos, nos contra ibimus hostem,
<sil. pun. 2.363>	quis procul a Tyria dominos depellere Byrsa,
<sil. pun. 2.364>	uel Ioue non aequo, fixum est. sin fata repugnant,
<sil. pun. 2.365>	et iam damnata cessit Carthagine Mauors,
<sil. pun. 2.366>	occumbam potius nec te, patria inclita, dedam
<sil. pun. 2.367>	aeternum famulam liberque Acheronta uidebo.
<sil. pun. 2.368>	nam quae, pro superi, Fabius iubet! "ocius arma
<sil. pun. 2.369>	exuite et capta descendite ab arce Sagunti.
<sil. pun. 2.370>	tum delecta manus scutorum incendat aceruos,
<sil. pun. 2.371>	uranturque rates, ac toto absistite ponto."
<sil. pun. 2.372>	di, procul o, merita est numquam si talia plecti
<sil. pun. 2.373>	Carthago, prohibete nefas nostrique solutas
<sil. pun. 2.374>	ductoris seruate manus!' ut deinde resedit,
<sil. pun. 2.375>	factaque censendi patrum de more potestas,
<sil. pun. 2.376>	hic Hannon reddi propere certamine rapta
<sil. pun. 2.377>	instat et auctorem uiolati foederis addit.
<sil. pun. 2.378>	tum uero attoniti, ceu templo inrumperet hostis,
<sil. pun. 2.379>	exiluere patres, Latioque id uerteret omen
<sil. pun. 2.380>	orauere deum. at postquam discordia sensit
<sil. pun. 2.381>	pectora et infidas ad Martem uergere mentes,
<sil. pun. 2.382>	non ultra patiens Fabius rexisse dolorem
<sil. pun. 2.383>	concilium propere exposcit, patribusque uocatis,
<sil. pun. 2.384>	bellum se gestare sinu pacemque profatus,
<sil. pun. 2.385>	quid sedeat, legere ambiguis neu fallere dictis
<sil. pun. 2.386>	imperat ac, saeuo neutrum renuente senatu,
<sil. pun. 2.387>	ceu clausas acies gremioque effunderet arma,
<sil. pun. 2.388>	'Accipite infaustum Libyae euentuque priori
<sil. pun. 2.389>	par' inquit 'bellum', et laxos effundit amictus.
<sil. pun. 2.390>	tum patrias repetit pugnandi nuntius arces.
<sil. pun. 2.391>	Atque ea dum profugae regnis agitantur Elissae,
<sil. pun. 2.392>	~accitis uelox populis, quis aegra lababat
<sil. pun. 2.393>	ambiguo sub Marte fides, praedaque grauatus
<sil. pun. 2.394>	ad muros Poenus reuocauerat arma Sagunti.
<sil. pun. 2.395>	Ecce autem clipeum saeuo fulgore micantem
<sil. pun. 2.396>	Oceani gentes ductori dona ferebant,
<sil. pun. 2.397>	Callaicae telluris opus, galeamque coruscis
<sil. pun. 2.398>	subnixam cristis, uibrant quae uertice coni
<sil. pun. 2.399>	albentis niueae tremulo nutamine pennae,
<sil. pun. 2.400>	ensem, unam ac multis fatalem milibus hastam;
<sil. pun. 2.401>	praeterea textam nodis auroque trilicem
<sil. pun. 2.402>	loricam, nulli tegimen penetrabile telo.
<sil. pun. 2.403>	haec, aere et duri chalybis perfecta metallo
<sil. pun. 2.404>	atque opibus perfusa Tagi, per singula laetis
<sil. pun. 2.405>	lustrat ouans oculis et gaudet origine regni.
<sil. pun. 2.406>	Condebat primae Dido Carthaginis arces,
<sil. pun. 2.407>	instabatque operi subducta classe iuuentus.
<sil. pun. 2.408>	molibus hi claudunt portus, his tecta domosque
<sil. pun. 2.409>	partiris, iustae Bitia uenerande senectae.
<sil. pun. 2.410>	ostentant caput effossa tellure repertum
<sil. pun. 2.411>	bellatoris equi atque omen clamore salutant.
<sil. pun. 2.412>	has inter species orbatum classe suisque
<sil. pun. 2.413>	Aenean pulsum pelago dextraque precantem
<sil. pun. 2.414>	cernere erat: fronte hunc auide regina serena
<sil. pun. 2.415>	infelix ac iam uultu spectabat amico.
<sil. pun. 2.416>	hinc et speluncam furtiuaque foedera amantum
<sil. pun. 2.417>	Callaicae fecere manus: it clamor ad auras
<sil. pun. 2.418>	latratusque canum, subitoque exterrita nimbo
<sil. pun. 2.419>	occultant alae uenantum corpora siluis.
<sil. pun. 2.420>	nec procul Aeneadum uacuo iam litore classis
<sil. pun. 2.421>	aequora nequiquam reuocante petebat Elissa.
<sil. pun. 2.422>	ipsa pyram super ingentem stans saucia Dido
<sil. pun. 2.423>	mandabat Tyriis ultricia bella futuris,
<sil. pun. 2.424>	ardentemque rogum media spectabat ab unda
<sil. pun. 2.425>	Dardanus et magnis pandebat carbasa fatis.
<sil. pun. 2.426>	parte alia supplex infernis Hannibal aris
<sil. pun. 2.427>	arcanum Stygia libat cum uate cruorem
<sil. pun. 2.428>	et primo bella Aeneadum iurabat ab aeuo.
<sil. pun. 2.429>	at senior Siculis exultat Hamilcar in aruis:
<sil. pun. 2.430>	spirantem credas certamina anhela mouere,
<sil. pun. 2.431>	ardor inest oculis, toruumque minatur imago.
<sil. pun. 2.432>	Necnon et laeuum clipei latus aspera signis
<sil. pun. 2.433>	implebat Spartana cohors; hanc ducit ouantem
<sil. pun. 2.434>	Ledaeis ueniens uictor Xanthippus Amyclis.
<sil. pun. 2.435>	iuxta triste decus pendet sub imagine poenae
<sil. pun. 2.436>	Regulus et fidei dat magna exempla Sagunto.
<sil. pun. 2.437>	laetior at circa facies: agitata ferarum
<sil. pun. 2.438>	agmina uenatu et caelata mapalia fulgent,
<sil. pun. 2.439>	nec procul usta cutem nigri soror horrida Mauri
<sil. pun. 2.440>	adsuetas mulcet patrio sermone leaenas.
<sil. pun. 2.441>	it liber campi pastor, cui fine sine ullo
<sil. pun. 2.442>	inuetitum saltus penetrat pecus: omnia Poenum
<sil. pun. 2.443>	armenti uigilem patrio de more secuntur,
<sil. pun. 2.444>	gaesaque latratorque Cydon tectumque focique
<sil. pun. 2.445>	in silicis uenis et fistula nota iuuencis.
<sil. pun. 2.446>	eminet excelso consurgens colle Saguntos,
<sil. pun. 2.447>	quam circa immensi populi condensaque cingunt
<sil. pun. 2.448>	agmina certantum pulsantque trementibus hastis.
<sil. pun. 2.449>	extrema clipei stagnabat Hiberus in ora,
<sil. pun. 2.450>	curuatis claudens ingentem flexibus orbem.
<sil. pun. 2.451>	Hannibal abrupto transgressus foedere ripas
<sil. pun. 2.452>	Poenorum populos Romana in bella uocabat.
<sil. pun. 2.453>	tali sublimis dono, noua tegmina latis
<sil. pun. 2.454>	aptat concutiens umeris celsusque profatur:
<sil. pun. 2.455>	'Heu quantum Ausonio sudabitis, arma, cruore!
<sil. pun. 2.456>	quas, belli ui&lt;n&gt;dex, poenas mihi, Curia, pendes!'
<sil. pun. 2.457>	Iamque senescebat uallatus moenibus hostis,
<sil. pun. 2.458>	carpebatque dies urbem, dum signa manusque
<sil. pun. 2.459>	expectant fessi socias. tandem aequore uano
<sil. pun. 2.460>	auertunt oculos frustrataque litora ponunt
<sil. pun. 2.461>	et propius suprema uident. sedet acta medullis
<sil. pun. 2.462>	iamdudum atque inopes penitus coquit intima pestis.
<sil. pun. 2.463>	est furtim lento misere durantia tabo
<sil. pun. 2.464>	uiscera et exurit siccatas sanguine uenas
<sil. pun. 2.465>	per longum celata fames. iam lumina retro 
<sil. pun. 2.466>	exesis fugere genis, iam lurida sola
<sil. pun. 2.467>	tecta cute et uenis male iuncta trementibus ossa
<sil. pun. 2.468>	extant consumptis uisu deformia membris.
<sil. pun. 2.469>	umentis rores noctis terramque madentem
<sil. pun. 2.470>	solamen fecere mali, cassoque labore
<sil. pun. 2.471>	e sicco frustra presserunt robore sucos.
<sil. pun. 2.472>	nil temerare piget: rabidi ieiunia uentris
<sil. pun. 2.473>	insolitis adigunt uesci, resolutaque, nudos
<sil. pun. 2.474>	linquentes clipeos, armorum tegmina mandunt.
<sil. pun. 2.475>	Desuper haec caelo spectans Tirynthius alto
<sil. pun. 2.476>	inlacrimat fractae nequiquam casibus urbis.
<sil. pun. 2.477>	namque metus magnique tenent praecepta parentis
<sil. pun. 2.478>	ne saeuae tendat contra decreta nouercae.
<sil. pun. 2.479>	sic igitur coepta occultans ad limina sanctae
<sil. pun. 2.480>	contendit Fidei secretaque pectora temptat.
<sil. pun. 2.481>	arcanis dea laeta polo tum forte remoto
<sil. pun. 2.482>	caelicolum magnas uoluebat conscia curas.
<sil. pun. 2.483>	quam tali adloquitur Nemeae pacator honore:
<sil. pun. 2.484>	'Ante Iouem generata, decus diuumque hominumque,
<sil. pun. 2.485>	qua sine non tellus pacem, non aequora norunt,
<sil. pun. 2.486>	iustitiae consors tacitumque in pectore numen,
<sil. pun. 2.487>	exitiumne tuae dirum spectare Sagunti
<sil. pun. 2.488>	et tot pendentem pro te, dea, cernere poenas
<sil. pun. 2.489>	urbem lenta potes? moritur tibi uulgus, et unam
<sil. pun. 2.490>	te matres uincente fame, te maesta uirorum
<sil. pun. 2.491>	ora uocant, primaque sonant te uoce minores.
<sil. pun. 2.492>	fer caelo auxilium et fessis da surgere rebus.'
<sil. pun. 2.493>	Haec satus Alcmena; contra cui talia uirgo:
<sil. pun. 2.494>	'Cerno equidem, nec pro nihilo est mihi foedera rumpi,
<sil. pun. 2.495>	statque dies ausis olim tam tristibus ultor.
<sil. pun. 2.496>	sed me pollutas properantem linquere terras
<sil. pun. 2.497>	sedibus his tectisque Iouis succedere adegit
<sil. pun. 2.498>	fecundum in fraudes hominum genus: impia liqui
<sil. pun. 2.499>	et, quantum terrent, tantum metuentia regna
<sil. pun. 2.500>	ac furias auri nec uilia praemia fraudum
<sil. pun. 2.501>	et super haec ritu horrificos ac more ferarum
<sil. pun. 2.502>	uiuentis rapto populos luxuque solutum
<sil. pun. 2.503>	omne decus multaque oppressum nocte pudorem.
<sil. pun. 2.504>	uis colitur, iurisque locum sibi uindicat ensis,
<sil. pun. 2.505>	et probris cessit uirtus. en, aspice gentes:
<sil. pun. 2.506>	nemo insons: pacem seruant commercia culpae.
<sil. pun. 2.507>	sed si cura, tua fundata ut moenia dextra
<sil. pun. 2.508>	dignum te seruent memorando fine uigorem,
<sil. pun. 2.509>	dedita nec fessi tramittant corpora Poeno:
<sil. pun. 2.510>	quod solum nunc fata sinunt seriesque futuri,
<sil. pun. 2.511>	extendam leti decus atque in saecula mittam
<sil. pun. 2.512>	ipsaque laudatas ad manes prosequar umbras.'
<sil. pun. 2.513>	Inde seuera leui decurrens aethere uirgo
<sil. pun. 2.514>	luctantem fatis petit inflammata Saguntum.
<sil. pun. 2.515>	inuadit mentes et pectora nota pererrat
<sil. pun. 2.516>	immittitque animis numen. tum fusa medullis
<sil. pun. 2.517>	implicat atque sui flagrantem inspirat amorem.
<sil. pun. 2.518>	arma uolunt temptantque aegros ad proelia nisus.
<sil. pun. 2.519>	insperatus adest uigor, interiusque recursat
<sil. pun. 2.520>	dulcis honor diuae et sacrum pro uirgine letum.
<sil. pun. 2.521>	it tacitus fessis per ouantia pectora sensus
<sil. pun. 2.522>	uel leto grauiora pati saeuasque ferarum
<sil. pun. 2.523>	attemptare dapes et mensis addere crimen.
<sil. pun. 2.524>	sed prohibet culpa pollutam extendere lucem
<sil. pun. 2.525>	casta Fides paribusque famem compescere membris.
<sil. pun. 2.526>	Quam simul inuisae gentis conspexit in arce,
<sil. pun. 2.527>	forte ferens sese Libycis Saturnia castris,
<sil. pun. 2.528>	uirgineum increpitat miscentem bella furorem
<sil. pun. 2.529>	atque ira turbata gradum ciet ocius atram
<sil. pun. 2.530>	Tisiphonen imos agitantem uerbere manes, 
<sil. pun. 2.531>	et palmas tendens 'Hos' inquit 'noctis alumna,
<sil. pun. 2.532>	hos muros impelle manu populumque ferocem
<sil. pun. 2.533>	dextris sterne suis: Iuno iubet. ipsa propinqua
<sil. pun. 2.534>	effectus studiumque tuum de nube uidebo.
<sil. pun. 2.535>	illa deos summumque Iouem turbantia tela,
<sil. pun. 2.536>	quis Acheronta moues, flammam immanesque chelydros
<sil. pun. 2.537>	stridoremque tuum, quo territa comprimit ora
<sil. pun. 2.538>	Cerberus, ac mixto quae spumant felle uenena
<sil. pun. 2.539>	et quicquid scelerum, poenarum quicquid et irae
<sil. pun. 2.540>	pectore fecundo coquitur tibi, congere praeceps
<sil. pun. 2.541>	in Rutulos totamque Erebo demitte Saguntum.
<sil. pun. 2.542>	hac mercede Fides constet delapsa per auras.'
<sil. pun. 2.543>	Sic uoce instimulans dextra dea concita saeuam
<sil. pun. 2.544>	Eumenida incussit muris, tremuitque repente
<sil. pun. 2.545>	mons circum, et grauior sonuit per litora fluctus.
<sil. pun. 2.546>	sibilat insurgens capiti et turgentia circa
<sil. pun. 2.547>	multus colla micat squalenti tergore serpens.
<sil. pun. 2.548>	Mors graditur uasto caua pandens guttura rictu
<sil. pun. 2.549>	casuroque inhiat populo: tunc Luctus et atri
<sil. pun. 2.550>	pectora circumstant Planctus Maerorque Dolorque,
<sil. pun. 2.551>	atque omnes adsunt Poenae, formaque trifauci
<sil. pun. 2.552>	personat insomnis lacrimosae Ianitor aulae.
<sil. pun. 2.553>	protinus adsimulat faciem mutabile monstrum
<sil. pun. 2.554>	Tiburnae gressumque simul sonitumque loquentis.
<sil. pun. 2.555>	haec bello uacuos et saeui turbine Martis
<sil. pun. 2.556>	lugebat thalamos, Murro spoliata marito,
<sil. pun. 2.557>	clara genus Daunique trahens a sanguine nomen.
<sil. pun. 2.558>	cui uultus induta pares disiectaque crinem
<sil. pun. 2.559>	Eumenis in medios inrumpit turbida coetus
<sil. pun. 2.560>	et maestas lacerata genas 'Quis terminus?' inquit
<sil. pun. 2.561>	'sat Fidei proauisque datum. uidi ipsa cruentum,
<sil. pun. 2.562>	ipsa meum uidi lacerato uulnere nostras
<sil. pun. 2.563>	terrentem Murrum noctes et dira sonantem:
<sil. pun. 2.564>	"Eripe te, coniunx, miserandae casibus urbis
<sil. pun. 2.565>	et fuge, si terras adimit uictoria Poeni,
<sil. pun. 2.566>	ad manes, Tiburna, meos; cecidere penates,
<sil. pun. 2.567>	occidimus Rutuli, tenet omnia Punicus ensis."
<sil. pun. 2.568>	mens horret, nec adhuc oculis absistit imago.
<sil. pun. 2.569>	nullane iam posthac tua tecta, Sagunte, uidebo?
<sil. pun. 2.570>	felix, Murre, necis patriaque superstite felix.
<sil. pun. 2.571>	at nos, Sidoniis famulatum matribus actas,
<sil. pun. 2.572>	post belli casus uastique pericula ponti
<sil. pun. 2.573>	Carthago aspiciet uictrix, tandemque suprema
<sil. pun. 2.574>	nocte obita Libyae gremio captiua iacebo.
<sil. pun. 2.575>	sed uos, o iuuenes, uetuit quos conscia uirtus
<sil. pun. 2.576>	posse capi, quis telum ingens contra aspera mors est,
<sil. pun. 2.577>	uestris seruitio manibus subducite matres.
<sil. pun. 2.578>	ardua uirtutem profert uia: pergite primi
<sil. pun. 2.579>	nec facilem populis nec notam inuadere laudem.'
<sil. pun. 2.580>	His ubi turbatas hortatibus impulit aures,
<sil. pun. 2.581>	inde petit tumulum, summo quem uertice montis
<sil. pun. 2.582>	Amphitryoniades spectandum ex aequore nautis
<sil. pun. 2.583>	struxerat et grato cineres decorarat honore.
<sil. pun. 2.584>	excitus sede, horrendum, prorumpit ab ima
<sil. pun. 2.585>	caeruleus maculis auro squalentibus anguis.
<sil. pun. 2.586>	ignea sanguinea radiabant lumina flamma,
<sil. pun. 2.587>	oraque uibranti stridebant sibila lingua.
<sil. pun. 2.588>	isque inter trepidos coetus mediamque per urbem
<sil. pun. 2.589>	uoluitur et muris propere delabitur altis
<sil. pun. 2.590>	ac similis profugo uicina ad litora tendit
<sil. pun. 2.591>	spumantisque freti praeceps immergitur undis.
<sil. pun. 2.592>	Tum uero excussae mentes, ceu prodita tecta
<sil. pun. 2.593>	expulsi fugiant manes, umbraeque recusent
<sil. pun. 2.594>	captiuo iacuisse solo. sperare salute&lt;m&gt;
<sil. pun. 2.595>	pertaesum, damnantque cibos: agit abdita Erinys.
<sil. pun. 2.596>	haud grauior duris diuum inclementia rebus
<sil. pun. 2.597>	quam leti perferre moras: abrumpere uitam
<sil. pun. 2.598>	ocius attoniti quaerunt lucemque grauantur.
<sil. pun. 2.599>	certatim structus subrectae molis ad astra
<sil. pun. 2.600>	in media stetit urbe rogus: portantque trahuntque
<sil. pun. 2.601>	longae pacis opes quaesitaque praemia dextris,
<sil. pun. 2.602>	Callaico uestes distinctas matribus auro
<sil. pun. 2.603>	armaque Dulichia proauis portata Zacyntho
<sil. pun. 2.604>	et prisca aduectos Rutulorum ex urbe penates.
<sil. pun. 2.605>	huc, quicquid superest captis, clipeosque simulque
<sil. pun. 2.606>	infaustos iaciunt enses et condita bello
<sil. pun. 2.607>	effodiunt penitus terra gaudentque superbi
<sil. pun. 2.608>	uictoris praedam flammis donare supremis.
<sil. pun. 2.609>	Quae postquam congesta uidet feralis Erinys,
<sil. pun. 2.610>	lampada flammiferis tinctam Phlegethontis in undis
<sil. pun. 2.611>	quassat et inferna superos caligine condit.
<sil. pun. 2.612>	inde opus aggressi toto quod nobile mundo
<sil. pun. 2.613>	aeternum inuictis infelix gloria seruat.
<sil. pun. 2.614>	princeps Tisiphone lentum indignata pauentum
<sil. pun. 2.615>	pressit ouans capulum cunctantemque impulit ensem
<sil. pun. 2.616>	et dirum insonuit Stygio bis terque flagello.
<sil. pun. 2.617>	inuitas maculant cognato sanguine dextras
<sil. pun. 2.618>	miranturque nefas auersa mente peractum
<sil. pun. 2.619>	et facto sceleri inlacrimant. hic turbidus ira
<sil. pun. 2.620>	et rabie cladum perpessaeque ultima uitae
<sil. pun. 2.621>	obliquos uersat materna per ubera uisus.
<sil. pun. 2.622>	hic raptam librans dilectae in colla securim
<sil. pun. 2.623>	coniugis increpitat sese mediumque furorem
<sil. pun. 2.624>	proiecta damnat stupefactus membra bipenni.
<sil. pun. 2.625>	nec tamen euasisse datur; nam uerbera Erinys
<sil. pun. 2.626>	incutit atque atros insibilat ore tumores.
<sil. pun. 2.627>	sic thalami fugit omnis amor, dulcesque marito
<sil. pun. 2.628>	effluxere tori, et subiere obliuia taedae.
<sil. pun. 2.629>	ille iacit totis conisus uiribus aegrum
<sil. pun. 2.630>	in flammas corpus, densum qua turbine nigro
<sil. pun. 2.631>	exundat fumans piceus caligine uertex.
<sil. pun. 2.632>	At medios inter coetus pietate sinistra,
<sil. pun. 2.633>	infelix Tymbrene, furis, Poenoque parentis
<sil. pun. 2.634>	dum properas auferre necem, reddentia formam
<sil. pun. 2.635>	ora tuam laceras temerasque simillima membra.
<sil. pun. 2.636>	uos etiam primo gemini cecidistis in aeuo,
<sil. pun. 2.637>	Eurymedon fratrem et fratrem mentite Lycorma,
<sil. pun. 2.638>	cuncta pares; dulcisque labor sua nomina natis
<sil. pun. 2.639>	reddere et in uultu genetrici stare suorum.
<sil. pun. 2.640>	iam fixus iugulo culpa te soluerat ensis,
<sil. pun. 2.641>	Eurymedon, inter miserae lamenta senectae,
<sil. pun. 2.642>	dumque malis turbata parens deceptaque uisis
<sil. pun. 2.643>	'Quo ruis? huc ferrum' clamat 'conuerte, Lycorma,'
<sil. pun. 2.644>	ecce simul iugulum perfoderat ense Lycormas.
<sil. pun. 2.645>	sed magno 'Quinam, Eurymedon, furor iste?' sonabat
<sil. pun. 2.646>	cum planctu geminaeque notis decepta figurae
<sil. pun. 2.647>	funera mutato reuocabat nomine mater,
<sil. pun. 2.648>	donec transacto tremebunda per ubera ferro
<sil. pun. 2.649>	tunc etiam ambiguos cecidit super inscia natos.
<sil. pun. 2.650>	Quis diros urbis casus laudandaque monstra
<sil. pun. 2.651>	et Fidei poenas ac tristia fata piorum
<sil. pun. 2.652>	imperet euoluens lacrimis? uix Punica fletu
<sil. pun. 2.653>	cessassent castra ac miserescere nescius hostis.
<sil. pun. 2.654>	urbs, habitata diu Fidei caeloque parentem
<sil. pun. 2.655>	murorum repetens, ruit inter perfida gentis 
<sil. pun. 2.656>	Sidoniae tela atque immania facta suorum,
<sil. pun. 2.657>	iniustis neglecta deis: furit ensis et ignis,
<sil. pun. 2.658>	quique caret flamma, scelerum est locus. erigit atro
<sil. pun. 2.659>	nigrantem fumo rogus alta ad sidera nubem.
<sil. pun. 2.660>	ardet in excelso proceri uertice montis
<sil. pun. 2.661>	arx intacta prius bellis (hinc Punica castra
<sil. pun. 2.662>	litoraque et totam soliti spectare Saguntum),
<sil. pun. 2.663>	ardent tecta deum. resplendet imagine flammae
<sil. pun. 2.664>	aequor, et in tremulo uibrant incendia ponto.
<sil. pun. 2.665>	Ecce inter medios caedum Tiburna furores
<sil. pun. 2.666>	fulgenti dextram mucrone armata mariti
<sil. pun. 2.667>	et laeua infelix ardentem lampada quassans
<sil. pun. 2.668>	squalentemque erecta comam ac liuentia planctu
<sil. pun. 2.669>	pectora nudatis ostendens saeua lacertis
<sil. pun. 2.670>	ad tumulum Murri super ipsa cadauera fertur:
<sil. pun. 2.671>	qualis, ubi inferni dirum tonat aula parentis,
<sil. pun. 2.672>	iraque turbatos exercet regia manes,
<sil. pun. 2.673>	Alecto solium ante dei sedemque tremendam
<sil. pun. 2.674>	Tartareo est operata Ioui poenasque ministrat.
<sil. pun. 2.675>	arma uiri multo nuper defensa cruore
<sil. pun. 2.676>	imponit tumulo inlacrimans, manesque precata
<sil. pun. 2.677>	acciperent sese, flagrantem lampada subdit.
<sil. pun. 2.678>	tunc rapiens letum 'Tibi ego haec' ait 'optime coniunx,
<sil. pun. 2.679>	ad manes, en, ipsa fero.' sic ense recepto
<sil. pun. 2.680>	arma super ruit et flammas inuadit hiatu.
<sil. pun. 2.681>	Semiambusta iacet nullo discrimine passim
<sil. pun. 2.682>	infelix obitus, permixto funere, turba:
<sil. pun. 2.683>	ceu, stimulante fame cum uictor ouilia tandem
<sil. pun. 2.684>	faucibus inuasit siccis leo, mandit hianti
<sil. pun. 2.685>	ore fremens imbelle pecus, patuloque redundat
<sil. pun. 2.686>	gutture ructatus large cruor: incubat atris
<sil. pun. 2.687>	semesae stragis cumulis, aut murmure anhelo
<sil. pun. 2.688>	infrendens laceros inter spatiatur aceruos:
<sil. pun. 2.689>	late fusa iacent pecudes custosque Molossus
<sil. pun. 2.690>	pastorumque cohors stabulique gregisque magister,
<sil. pun. 2.691>	totaque uastatis disiecta mapalia tectis.
<sil. pun. 2.692>	inrumpunt uacuam Poeni tot cladibus arcem.
<sil. pun. 2.693>	tum demum ad manis perfecto munere Erinys
<sil. pun. 2.694>	Iunoni laudata redit magnamque superba
<sil. pun. 2.695>	exultat rapiens secum sub Tartara turbam.
<sil. pun. 2.696>	At uos, sidereae, quas nulla aequauerit aetas,
<sil. pun. 2.697>	ite, decus terrarum, animae, uenerabile uulgus,
<sil. pun. 2.698>	Elysium et castas sedes decorate piorum.
<sil. pun. 2.699>	cui uero non aequa dedit uictoria nomen
<sil. pun. 2.700>	(audite, o gentes, neu rumpite foedera pacis
<sil. pun. 2.701>	nec regnis postferte fidem!) uagus exul in orbe
<sil. pun. 2.702>	errabit toto patriis proiectus ab oris,
<sil. pun. 2.703>	tergaque uertentem trepidans Carthago uidebit.
<sil. pun. 2.704>	saepe Saguntinis somnos exterritus umbris
<sil. pun. 2.705>	optabit cecidisse manu, ferroque negato
<sil. pun. 2.706>	inuictus quondam Stygias bellator ad undas
<sil. pun. 2.707>	deformata feret liuenti membra ueneno.

