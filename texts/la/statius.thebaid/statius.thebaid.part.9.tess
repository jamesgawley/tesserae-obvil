<stat. theb. 9.1>	Asperat Aonios rabies audita cruenti
<stat. theb. 9.2>	Tydeos; ipsi etiam minus ingemuere iacentem
<stat. theb. 9.3>	Inachidae, culpantque uirum et rupisse queruntur
<stat. theb. 9.4>	fas odii; quin te, diuum implacidissime, quamquam
<stat. theb. 9.5>	praecipuum tunc caedis opus, Gradiue, furebas,
<stat. theb. 9.6>	offensum uirtute ferunt, nec comminus ipsum
<stat. theb. 9.7>	ora sed et trepidos alio torsisse iugales.
<stat. theb. 9.8>	ergo profanatum Melanippi funus acerbo
<stat. theb. 9.9>	uulnere non aliis ultum Cadmeia pubes
<stat. theb. 9.10>	insurgunt stimulis, quam si turbata sepulcris
<stat. theb. 9.11>	ossa patrum monstrisque datae crudelibus urnae.
<stat. theb. 9.12>	accendit rex ipse super: 'quisquamne Pelasgis
<stat. theb. 9.13>	mitis adhuc hominemque gerit? iam morsibus uncis
<stat. theb. 9.14>	(pro furor! usque adeo tela exatiauimus?) artus
<stat. theb. 9.15>	dilacerant. nonne Hyrcanis bellare putatis
<stat. theb. 9.16>	tigribus, aut saeuos Libyae contra ire leones?
<stat. theb. 9.17>	et nunc ille iacet (pulchra o solacia leti!)
<stat. theb. 9.18>	ore tenens hostile caput, dulcique nefandus
<stat. theb. 9.19>	inmoritur tabo; nos ferrum inmite facesque:
<stat. theb. 9.20>	illis nuda odia, et feritas iam non eget armis. 
<stat. theb. 9.21>	sic pergant rabidi claraque hac laude fruantur,
<stat. theb. 9.22>	dum uideas haec, summe pater. sed enim hiscere campos
<stat. theb. 9.23>	conquesti terraeque fugam mirantur; an istos
<stat. theb. 9.24>	uel sua portet humus?' magno sic fatus agebat
<stat. theb. 9.25>	procursu fremituque uiros, furor omnibus idem
<stat. theb. 9.26>	Tydeos inuisi spoliis raptoque potiri
<stat. theb. 9.27>	corpore. non aliter subtexunt astra cateruae
<stat. theb. 9.28>	incestarum auium, longe quibus aura nocentem
<stat. theb. 9.29>	aera desertasque tulit sine funere mortes;
<stat. theb. 9.30>	illo auidae cum uoce ruunt, sonat arduus aether
<stat. theb. 9.31>	plausibus, et caelo uolucres cessere minores.
<stat. theb. 9.32>	Fama per Aonium rapido uaga murmure campum
<stat. theb. 9.33>	spargitur in turmas (solito pernicior index
<stat. theb. 9.34>	cum lugenda refert), donec, cui maxima fando
<stat. theb. 9.35>	damna uehit, trepidas lapsa est Polynicis ad aures.
<stat. theb. 9.36>	deriguit iuuenis lacrimaeque haesere paratae
<stat. theb. 9.37>	et cunctata fides: nimium nam cognita uirtus
<stat. theb. 9.38>	Oenidae credi letum suadetque uetatque.
<stat. theb. 9.39>	sed postquam haud dubio clades auctore reperta est,
<stat. theb. 9.40>	nox oculos mentemque rapit; tum sanguine fixo
<stat. theb. 9.41>	membra simul, simul arma ruunt: madet ardua fletu
<stat. theb. 9.42>	iam galea atque ocreae clipeum excepere cadentem.
<stat. theb. 9.43>	it maestus genua aegra trahens hastamque sequentem,
<stat. theb. 9.44>	uulneribus ceu mille grauis totosque per artus
<stat. theb. 9.45>	saucius: absistunt socii monstrantque gementes.
<stat. theb. 9.46>	tandem ille abiectis, uix quae portauerat, armis
<stat. theb. 9.47>	nudus in egregii uacuum iam corpus amici
<stat. theb. 9.48>	procidit et tali lacrimas cum uoce profudit:
<stat. theb. 9.49>	'hasne tibi, armorum spes o suprema meorum,
<stat. theb. 9.50>	Oenide, grates, haec praemia digna rependi,
<stat. theb. 9.51>	funus ut inuisa Cadmi tellure iaceres
<stat. theb. 9.52>	sospite me? nunc exul ego aeternumque fugatus,
<stat. theb. 9.53>	quando alius misero ac melior mihi frater ademptus.
<stat. theb. 9.54>	nec iam sortitus ueteres regnique nocentis
<stat. theb. 9.55>	periurum diadema peto: quo gaudia tanti
<stat. theb. 9.56>	empta mihi aut sceptrum quod non tua dextera tradet?
<stat. theb. 9.57>	ite, uiri, solumque fero me linquite fratri:
<stat. theb. 9.58>	nil opus arma ultra temptare et perdere mortes;
<stat. theb. 9.59>	ite, precor; quid iam dabitis mihi denique maius?
<stat. theb. 9.60>	Tydea consumpsi! quanam hoc ego morte piabo?
<stat. theb. 9.61>	o socer, o Argi! et primae bona iurgia noctis
<stat. theb. 9.62>	alternaeque manus et, longi pignus amoris,
<stat. theb. 9.63>	ira breuis! non me ense tuo tunc, maxime Tydeu,
<stat. theb. 9.64>	(et poteras) nostri mactatum in limine Adrasti!
<stat. theb. 9.65>	quin etiam Thebas me propter et impia fratris
<stat. theb. 9.66>	tecta libens, unde haud alius remeasset, adisti,
<stat. theb. 9.67>	ceu tibimet sceptra et proprios laturus honores.
<stat. theb. 9.68>	iam Telamona pium, iam Thesea fama tacebat.
<stat. theb. 9.69>	qualis et ecce iaces! quae primum uulnera mirer?
<stat. theb. 9.70>	quis tuus hic, quis ab hoste cruor? quae te agmina quiue
<stat. theb. 9.71>	innumeri strauere globi? (num fallor?) et ipse
<stat. theb. 9.72>	inuidit pater et tota Mars impulit hasta.'
<stat. theb. 9.73>	sic ait, et maerens etiamnum lubrica tabo
<stat. theb. 9.74>	ora uiri terget lacrimis dextraque reponit.
<stat. theb. 9.75>	'tune meos hostes hucusque exosus, et ultra
<stat. theb. 9.76>	sospes ego?' exuerat uagina turbidus ensem
<stat. theb. 9.77>	aptabatque neci: comites tenuere, socerque
<stat. theb. 9.78>	castigat bellique uices ac fata reuoluens
<stat. theb. 9.79>	solatur tumidum, longeque a corpore caro
<stat. theb. 9.80>	paulatim, unde dolor letique animosa uoluntas, 
<stat. theb. 9.81>	amouet ac tacite ferrum inter uerba reponit.
<stat. theb. 9.82>	ducitur amisso qualis consorte laborum
<stat. theb. 9.83>	deserit inceptum media inter iugera sulcum
<stat. theb. 9.84>	taurus iners colloque iugum deforme remisso
<stat. theb. 9.85>	parte trahit, partem lacrimans sustentat arator.
<stat. theb. 9.86>	ecce autem hortatus Eteoclis et arma secuti,
<stat. theb. 9.87>	lecta manus, iuuenes, quos nec Tritonia bello,
<stat. theb. 9.88>	nec prope conlata spreuisset cuspide Mauors,
<stat. theb. 9.89>	aduentant; contra, conlecta ut pectora parmae
<stat. theb. 9.90>	fixerat atque hastam longe protenderat, haeret
<stat. theb. 9.91>	arduus Hippomedon: ceu fluctibus obuia rupes,
<stat. theb. 9.92>	cui neque de caelo metus et fracta aequora cedunt,
<stat. theb. 9.93>	stat cunctis inmota minis, fugit ipse rigentem
<stat. theb. 9.94>	pontus et ex alto miserae nouere carinae.
<stat. theb. 9.95>	tunc prior Aonides (ualidam simul eligit hastam):
<stat. theb. 9.96>	'non pudet hos manes, haec infamantia bellum
<stat. theb. 9.97>	funera dis coram et caelo inspectante tueri?
<stat. theb. 9.98>	scilicet egregius sudor memorandaque uirtus
<stat. theb. 9.99>	hanc tumulare feram, ne non maerentibus Argos
<stat. theb. 9.100>	exequiis lacrimandus eat mollique feretro
<stat. theb. 9.101>	infandam eiectans saniem! dimittite curam.
<stat. theb. 9.102>	nullae illum uolucres, nulla impia monstra nec ipse,
<stat. theb. 9.103>	si demus, pius ignis edat.' nec plura, sed ingens
<stat. theb. 9.104>	intorquet iaculum, duro quod in aere moratum
<stat. theb. 9.105>	transmissumque tamen clipei stetit orbe secundo.
<stat. theb. 9.106>	inde Pheres acerque Lycus; sed cassa Pheretis
<stat. theb. 9.107>	hasta redit, Lycus excelso terrore comantem
<stat. theb. 9.108>	perstringit galeam: conuulsae cuspide longe
<stat. theb. 9.109>	diffugere iubae patuitque ingloria cassis.
<stat. theb. 9.110>	ipse nec ire retro, nec in obuia concitus arma
<stat. theb. 9.111>	exilit, inque eadem sese uestigia semper
<stat. theb. 9.112>	obuersus cunctis profert recipitque, nec umquam
<stat. theb. 9.113>	longius indulget dextrae motusque per omnes
<stat. theb. 9.114>	corpus amat, corpus seruans circumque supraque
<stat. theb. 9.115>	uertitur. imbellem non sic amplexa iuuencum
<stat. theb. 9.116>	infestante lupo tunc primum feta tuetur
<stat. theb. 9.117>	mater et ancipiti circumfert cornua gyro;
<stat. theb. 9.118>	ipsa nihil metuens sexusque oblita minoris
<stat. theb. 9.119>	spumat et ingentes imitatur femina tauros.
<stat. theb. 9.120>	tandem intermissa iaculantum nube potestas
<stat. theb. 9.121>	reddere tela fuit; iamque et Sicyonius Alcon
<stat. theb. 9.122>	uenerat auxilio, Pisaeaque praepetis Idae
<stat. theb. 9.123>	turma subit cuneumque replent. his laetus in hostes
<stat. theb. 9.124>	Lernaeam iacit ipse trabem; uolat illa sagittis
<stat. theb. 9.125>	aequa fuga mediumque nihil cunctata Politen
<stat. theb. 9.126>	transabit et iuncti clipeum cauat improba Mopsi.
<stat. theb. 9.127>	Phocea tum Cydona Tanagraeumque Phalantum
<stat. theb. 9.128>	atque Erycem, hunc retro conuersum et tela petentem,
<stat. theb. 9.129>	dum spes nulla necis, crinito a uertice figit:
<stat. theb. 9.130>	faucibus ille cauis hastam non ore receptam
<stat. theb. 9.131>	miratur moriens, pariterque et murmure plenus
<stat. theb. 9.132>	sanguis et expulsi salierunt cuspide dentes.
<stat. theb. 9.133>	ausus erat furto dextram iniectare Leonteus,
<stat. theb. 9.134>	pone uiros atque arma latens, positumque trahebat
<stat. theb. 9.135>	prenso crine caput: uidit, quamquam undique crebrae,
<stat. theb. 9.136>	Hippomedon, ante ora minae, saeuoque proteruam
<stat. theb. 9.137>	abstulit ense manum; simul increpat: 'hanc tibi Tydeus,
<stat. theb. 9.138>	Tydeus ipse rapit; post et confecta uirorum
<stat. theb. 9.139>	fata time magnosque miser fuge tangere manes!'
<stat. theb. 9.140>	ter Cadmea phalanx toruum abduxere cadauer,
<stat. theb. 9.141>	ter retrahunt Danai: Siculi uelut anxia puppis
<stat. theb. 9.142>	seditione maris nequiquam obstante magistro
<stat. theb. 9.143>	errat et auerso redit in uestigia uelo.
<stat. theb. 9.144>	non ibi Sidoniae ualuissent pellere coepto
<stat. theb. 9.145>	Hippomedonta manus, non illum impacta mouerent
<stat. theb. 9.146>	tormenta oppositum, formidatique superbis
<stat. theb. 9.147>	turribus impulsus temptato umbone redissent.
<stat. theb. 9.148>	sed memor Elysii regis noxasque recensens
<stat. theb. 9.149>	Tydeos in medios astu subit impia campos
<stat. theb. 9.150>	Tisiphone: sensere acies subitusque cucurrit
<stat. theb. 9.151>	sudor equis sudorque uiris, quamquam ore remisso
<stat. theb. 9.152>	Inachium fingebat Halyn, nusquam impius ignis
<stat. theb. 9.153>	uerberaque, et iussi tenuere silentia crines.
<stat. theb. 9.154>	arma gerit iuxtaque feri latus Hippomedontis
<stat. theb. 9.155>	blanda genas uocemque uenit, tamen ille loquentis
<stat. theb. 9.156>	extimuit uultus admiraturque timorem.
<stat. theb. 9.157>	illa autem lacrimans, 'tu nunc' ait 'inclute, frustra
<stat. theb. 9.158>	exanimes socios inhumataque corpora Graium
<stat. theb. 9.159>	(scilicet is nobis metus, aut iam cura sepulcri?)
<stat. theb. 9.160>	protegis; ipse manu Tyria tibi captus Adrastus
<stat. theb. 9.161>	raptatur, teque ante alios, te uoce manuque
<stat. theb. 9.162>	inuocat; heu qualem lapsare in sanguine uidi,
<stat. theb. 9.163>	exutum canos lacero diademate crines!
<stat. theb. 9.164>	nec procul hinc, aduerte oculos: ubi plurimus ille
<stat. theb. 9.165>	puluis, ubi ille globus.' paulum stetit anxius heros
<stat. theb. 9.166>	librabatque metus; premit aspera uirgo: 'quid haeres?
<stat. theb. 9.167>	imus? an hi retinent manes, et uilior ille
<stat. theb. 9.168>	qui superest?' miserum sociis opus et sua mandat
<stat. theb. 9.169>	proelia et unanimi uadit desertor amici,
<stat. theb. 9.170>	respiciens tamen et reuocent si forte paratus.
<stat. theb. 9.171>	inde legens turbata trucis uestigia diuae
<stat. theb. 9.172>	huc illuc frustra ruit auius, impia donec
<stat. theb. 9.173>	Eumenis ex oculis reiecta caerula parma
<stat. theb. 9.174>	fugit et innumeri galeam rupere cerastae.
<stat. theb. 9.175>	aspicit infelix discussa nube quietos
<stat. theb. 9.176>	Inachidas currumque nihil metuentis Adrasti.
<stat. theb. 9.177>	et Tyrii iam corpus habent, iam gaudia magnae
<stat. theb. 9.178>	testantur uoces, uictorque ululatus aderrat
<stat. theb. 9.179>	auribus occultoque ferit praecordia luctu.
<stat. theb. 9.180>	ducitur hostili (pro dura potentia fati!)
<stat. theb. 9.181>	Tydeus ille solo, modo cui Thebana sequenti
<stat. theb. 9.182>	agmina, siue gradus seu frena effunderet, ingens
<stat. theb. 9.183>	limes utrimque datus; nusquam arma, manusque quiescunt;
<stat. theb. 9.184>	nulla uiri feritas: iuuat ora rigentia leto
<stat. theb. 9.185>	et formidatos impune lacessere uultus.
<stat. theb. 9.186>	hic amor, hoc una timidi fortesque sequuntur
<stat. theb. 9.187>	nobilitare manus, infectaque sanguine tela
<stat. theb. 9.188>	coniugibus seruant paruisque ostendere natis.
<stat. theb. 9.189>	sic ubi Maura diu populatum rura leonem,
<stat. theb. 9.190>	quem propter clausique greges uigilantque magistri,
<stat. theb. 9.191>	pastorum lassae debellauere cohortes:
<stat. theb. 9.192>	gaudet ager, magno subeunt clamore coloni,
<stat. theb. 9.193>	praecerpuntque iubas inmaniaque ora recludunt
<stat. theb. 9.194>	damnaque commemorant, seu iam sub culmine fixus
<stat. theb. 9.195>	excubat, antiquo seu pendet gloria luco.
<stat. theb. 9.196>	at ferus Hippomedon quamquam iam sentit inane
<stat. theb. 9.197>	auxilium et seram rapto pro corpore pugnam,
<stat. theb. 9.198>	it tamen et caecum rotat inreuocabilis ensem,
<stat. theb. 9.199>	uix socios hostesque, nihil dum tardet euntem,
<stat. theb. 9.200>	secernens; sed caede noua iam lubrica tellus
<stat. theb. 9.201>	armaque seminecesque uiri currusque soluti
<stat. theb. 9.202>	impediunt laeuumque femur, quod cuspide fixum
<stat. theb. 9.203>	regis Echionii, sed dissimulauerat ardens,
<stat. theb. 9.204>	siue ibi nescierat. maestum uidet Hoplea tandem;
<stat. theb. 9.205>	Tydeos hic magni fidus comes et modo frustra
<stat. theb. 9.206>	armiger alipedem prona ceruice tenebat
<stat. theb. 9.207>	fatorum ignarum domini solumque frementem
<stat. theb. 9.208>	quod uacet inque acies audentior ille pedestres.
<stat. theb. 9.209>	hunc aspernantem tumido noua pondera tergo
<stat. theb. 9.210>	(unam quippe manum domitis expertus ab annis)
<stat. theb. 9.211>	corripit adfaturque: 'quid o noua fata recusas,
<stat. theb. 9.212>	infelix sonipes? nusquam tibi dulce superbi
<stat. theb. 9.213>	regis onus; non iam Aetolo satiabere campo
<stat. theb. 9.214>	gaudentemque iubam per stagna Acheloia solues.
<stat. theb. 9.215>	quod superest, caros, i, saltem ulciscere manes
<stat. theb. 9.216>	aut sequere; extorrem neu tu quoque laeseris umbram
<stat. theb. 9.217>	captiuus tumidumque equitem post Tydea portes.'
<stat. theb. 9.218>	audisse accensumque putes: hoc fulmine raptum
<stat. theb. 9.219>	abstulit et similes minus indignatur habenas.
<stat. theb. 9.220>	semifer aeria talis Centaurus ab Ossa
<stat. theb. 9.221>	desilit in ualles: ipsum nemora alta tremescunt,
<stat. theb. 9.222>	campus equum. trepidi cursu glomerantur anhelo
<stat. theb. 9.223>	Labdacidae, premit ille super, necopinaque ferro
<stat. theb. 9.224>	colla metens linquit truncos post terga cadentes.
<stat. theb. 9.225>	uentum erat ad fluuium; solito tunc plenior alueo
<stat. theb. 9.226>	(signa mali) magna se mole Ismenos agebat.
<stat. theb. 9.227>	illa breuis requies, illo timida agmina lassam
<stat. theb. 9.228>	de campis egere fugam; stupet hospita belli
<stat. theb. 9.229>	unda uiros claraque armorum incenditur umbra.
<stat. theb. 9.230>	insiluere uadis, magnoque fragore solutus
<stat. theb. 9.231>	agger et aduersae latuerunt puluere ripae.
<stat. theb. 9.232>	ille quoque hostiles saltu maiore per undas
<stat. theb. 9.233>	inruit attonitis (longum dimittere habenas)
<stat. theb. 9.234>	sicut erat, tantum uiridi defixa parumper
<stat. theb. 9.235>	caespite populeo commendat spicula trunco.
<stat. theb. 9.236>	tunc uero exanimes tradunt rapientibus ultro
<stat. theb. 9.237>	arma uadis: alii demissa casside, quantum
<stat. theb. 9.238>	tendere conatus animae ualuere sub undis,
<stat. theb. 9.239>	turpe latent; multi fluuium transmittere nando
<stat. theb. 9.240>	adgressi, sed uincla tenent laterique repugnat
<stat. theb. 9.241>	balteus et madidus deducit pectora thorax.
<stat. theb. 9.242>	qualis caeruleis tumido sub gurgite terror
<stat. theb. 9.243>	piscibus, arcani quotiens deuexa profundi
<stat. theb. 9.244>	scrutantem delphina uident; fugit omnis in imos
<stat. theb. 9.245>	turba lacus uiridesque metu stipantur in algas;
<stat. theb. 9.246>	nec prius emersi quam summa per aequora flexus
<stat. theb. 9.247>	emicet et uisis malit certare carinis:
<stat. theb. 9.248>	talis agit sparsos, mediisque in fluctibus heros
<stat. theb. 9.249>	frena manu pariter, pariter regit arma, pedumque
<stat. theb. 9.250>	remigio sustentat equum; consuetaque campo
<stat. theb. 9.251>	fluctuat et mersas leuis ungula quaerit harenas.
<stat. theb. 9.252>	sternit Iona Chromis, Chromin Antiphos, Antiphon Hypseus,
<stat. theb. 9.253>	Hypseus Astyagen euasurumque relicto
<stat. theb. 9.254>	amne Linum, ni fata uetent et stamine primo
<stat. theb. 9.255>	ablatum tellure mori. premit agmina Thebes
<stat. theb. 9.256>	Hippomedon, turbat Danaos Asopius Hypseus:
<stat. theb. 9.257>	amnis utrumque timet, crasso uada mutat uterque
<stat. theb. 9.258>	sanguine, et e fluuio neutri fatale reuerti.
<stat. theb. 9.259>	iam laceri pronis uoluuntur cursibus artus
<stat. theb. 9.260>	oraque et abscisae redeunt in pectora dextrae,
<stat. theb. 9.261>	spicula iam clipeosque leues arcusque remissos
<stat. theb. 9.262>	unda uehit, galeasque uetant descendere cristae:
<stat. theb. 9.263>	summa uagis late sternuntur flumina telis,
<stat. theb. 9.264>	ima uiris; illic luctantur corpora leto,
<stat. theb. 9.265>	efflantesque animas retro premit obuius amnis.
<stat. theb. 9.266>	flumineam rapiente uado puer Argipus ulmum
<stat. theb. 9.267>	prenderat, insignes umeros ferus ense Menoeceus
<stat. theb. 9.268>	amputat; ille cadens, nondum conamine adempto,
<stat. theb. 9.269>	truncus in excelsis spectat sua bracchia ramis.
<stat. theb. 9.270>	Hypseos hasta Sagen ingenti uulnere mersit,
<stat. theb. 9.271>	ille manet fundo, rediit pro corpore sanguis.
<stat. theb. 9.272>	desiluit ripis fratrem rapturus Agenor,
<stat. theb. 9.273>	heu miser et tenuit, sed saucius ille leuantem
<stat. theb. 9.274>	degrauat amplexu: poterat resolutus Agenor
<stat. theb. 9.275>	emersisse uadis, piguit sine fratre reuerti.
<stat. theb. 9.276>	surgentem dextra Capetum uulnusque minantem
<stat. theb. 9.277>	sorbebat rapidus nodato gurgite uertex;
<stat. theb. 9.278>	iam uultu, iam crine latet, iam dextera nusquam,
<stat. theb. 9.279>	ultimus abruptas ensis descendit in undas.
<stat. theb. 9.280>	mille modis leti miseros mors una fatigat.
<stat. theb. 9.281>	induit a tergo Mycalesia cuspis Agyrten;
<stat. theb. 9.282>	respexit: nusquam auctor erat, sed concita tractu
<stat. theb. 9.283>	gurgitis effugiens inuenerat hasta cruorem.
<stat. theb. 9.284>	figitur et ualidos sonipes Aetolus in armos
<stat. theb. 9.285>	exiluitque alte ui mortis et aera pendens
<stat. theb. 9.286>	uerberat; haud tamen est turbatus fulmine ductor,
<stat. theb. 9.287>	sed miseratur equum magnoque ex uulnere telum
<stat. theb. 9.288>	exuit ipse gemens et sponte remisit habenas.
<stat. theb. 9.289>	inde pedes repetit pugnas gressuque manuque
<stat. theb. 9.290>	certior, et segnem Nomium fortemque Mimanta
<stat. theb. 9.291>	Thisbaeumque Lichan Anthedoniumque Lycetum
<stat. theb. 9.292>	continuat ferro geminisque e fratribus unum
<stat. theb. 9.293>	Thespiaden; eadem poscenti fata Panemo:
<stat. theb. 9.294>	'uiue superstes' ait 'diraeque ad moenia Thebes
<stat. theb. 9.295>	solus abi miseros non decepture parentes.
<stat. theb. 9.296>	di bene quod pugnas rapidum deiecit in amnem
<stat. theb. 9.297>	sanguinea Bellona manu: trahit unda timentes
<stat. theb. 9.298>	gurgite gentili, nuda nec flebilis umbra
<stat. theb. 9.299>	stridebit uestros Tydeus inhumatus ad ignes;
<stat. theb. 9.300>	ibitis aequoreis crudelia pabula monstris,
<stat. theb. 9.301>	illum terra uehit suaque in primordia soluet.'
<stat. theb. 9.302>	sic premit aduersos et acerbat uulnera dictis;
<stat. theb. 9.303>	ac nunc ense furit, nunc tela natantia captans
<stat. theb. 9.304>	ingerit: innuptae comitem Therona Dianae,
<stat. theb. 9.305>	ruricolamque Gyan cum fluctiuago Ergino,
<stat. theb. 9.306>	intonsumque Hersen, contemptoremque profundi
<stat. theb. 9.307>	Crethea nimbosam qui saepe Caphereos arcem
<stat. theb. 9.308>	Euboicasque hiemes parua transfugerat alno++
<stat. theb. 9.309>	quid non fata queant? traiectus pectora ferro
<stat. theb. 9.310>	uoluitur in fluctus, heu cuius naufragus undae!
<stat. theb. 9.311>	te quoque sublimi tranantem flumina curru,
<stat. theb. 9.312>	dum socios, Pharsale, petis, resupinat ademptis
<stat. theb. 9.313>	Dorica cuspis equis; illos uiolentia saeui
<stat. theb. 9.314>	gurgitis infelixque iugi concordia mergit.
<stat. theb. 9.315>	nunc age, quis tumidis magnum expugnauerit undis
<stat. theb. 9.316>	Hippomedonta labor, cur ipse excitus in arma
<stat. theb. 9.317>	Ismenos, doctae nosse indulgete sorores:
<stat. theb. 9.318>	uestrum opus ire retro et senium depellere famae.
<stat. theb. 9.319>	gaudebat Fauno nymphaque Ismenide natus
<stat. theb. 9.320>	maternis bellare tener Crenaeus in undis,
<stat. theb. 9.321>	Crenaeus, cui prima dies in gurgite fido
<stat. theb. 9.322>	et natale uadum et uirides cunabula ripae.
<stat. theb. 9.323>	ergo ratus nihil Elysias ibi posse Sorores,
<stat. theb. 9.324>	laetus adulantem nunc hoc, nunc margine ab illo
<stat. theb. 9.325>	transit auum, leuat unda gradus, seu defluus ille,
<stat. theb. 9.326>	siue obliquus eat; nec cum subit obuius ullas
<stat. theb. 9.327>	stagna dedere moras pariterque reuertitur amnis.
<stat. theb. 9.328>	non Anthedonii tegit hospitis inguina pontus
<stat. theb. 9.329>	blandior, aestiuo nec se magis aequore Triton
<stat. theb. 9.330>	exerit, aut carae festinus ad oscula matris
<stat. theb. 9.331>	cum remeat tardumque ferit delphina Palaemon.
<stat. theb. 9.332>	arma decent umeros, clipeusque insignis et auro
<stat. theb. 9.333>	lucidus Aoniae caelatur origine gentis.
<stat. theb. 9.334>	Sidonis hic blandi per candida terga iuuenci,
<stat. theb. 9.335>	iam secura maris, teneris iam cornua palmis
<stat. theb. 9.336>	non tenet, extremis adludunt aequora plantis;
<stat. theb. 9.337>	ire putes clipeo fluctusque secare iuuencum.
<stat. theb. 9.338>	adiuuat unda fidem pelago, nec discolor amnis.
<stat. theb. 9.339>	tunc audax pariter telis et uoce proterua
<stat. theb. 9.340>	Hippomedonta petit: 'non haec fecunda ueneno
<stat. theb. 9.341>	Lerna, nec Herculeis haustae serpentibus undae:
<stat. theb. 9.342>	sacrum amnem, sacrum (et miser experiere!) deumque
<stat. theb. 9.343>	altrices inrumpis aquas.' nihil ille, sed ibat
<stat. theb. 9.344>	comminus; opposuit cumulo se densior amnis
<stat. theb. 9.345>	tardauitque manum; uulnus tamen illa retentum
<stat. theb. 9.346>	pertulit atque animae tota in penetralia sedit.
<stat. theb. 9.347>	horruit unda nefas, siluae fleuistis utraeque,
<stat. theb. 9.348>	et grauiora cauae sonuerunt murmura ripae.
<stat. theb. 9.349>	ultimus ille sonus moribundo emersit ab ore,
<stat. theb. 9.350>	'mater!', in hanc miseri ceciderunt flumina uocem.
<stat. theb. 9.351>	at genetrix coetu glaucarum cincta sororum
<stat. theb. 9.352>	protinus icta malo uitrea de ualle solutis
<stat. theb. 9.353>	exiluit furibunda comis, ac uerbere crebro
<stat. theb. 9.354>	oraque pectoraque et uiridem scidit horrida uestem.
<stat. theb. 9.355>	utque erupit aquis iterumque iterumque trementi
<stat. theb. 9.356>	ingeminat 'Crenaee' sono: nusquam ille, sed index
<stat. theb. 9.357>	desuper (a miserae nimium noscenda parenti!)
<stat. theb. 9.358>	parma natat; iacet ipse procul, qua mixta supremum
<stat. theb. 9.359>	Ismenon primi mutant confinia ponti.
<stat. theb. 9.360>	fluctiuagam sic saepe domum madidosque penates
<stat. theb. 9.361>	Alcyone deserta gemit, cum pignora saeuus
<stat. theb. 9.362>	Auster et algentes rapuit Thetis inuida nidos.
<stat. theb. 9.363>	mergitur orba iterum, penitusque occulta sub undis
<stat. theb. 9.364>	limite non uno, liquidum qua subter eunti
<stat. theb. 9.365>	lucet iter, miseri nequiquam funera nati
<stat. theb. 9.366>	uestigat plangitque tamen; saepe horridus amnis
<stat. theb. 9.367>	obstat, et obducto caligant sanguine uisus.
<stat. theb. 9.368>	illa tamen praeceps in tela offendit et enses
<stat. theb. 9.369>	scrutaturque manu galeas et prona reclinat
<stat. theb. 9.370>	corpora; nec ponto summota intrabat amaram
<stat. theb. 9.371>	Dorida, possessum donec iam fluctibus altis
<stat. theb. 9.372>	Nereidum miserata cohors ad pectora matris
<stat. theb. 9.373>	impulit. illa manu ceu uiuum amplexa reportat
<stat. theb. 9.374>	insternitque toris riparum atque umida siccat
<stat. theb. 9.375>	mollibus ora comis, atque haec ululatibus addit:
<stat. theb. 9.376>	'hoc tibi semidei munus tribuere parentes
<stat. theb. 9.377>	nec mortalis auus? sic nostro in gurgite regnas?
<stat. theb. 9.378>	mitior heu misero discors alienaque tellus,
<stat. theb. 9.379>	mitior unda maris, quae iuxta flumina corpus
<stat. theb. 9.380>	rettulit et miseram uisa expectasse parentem.
<stat. theb. 9.381>	hine mei uultus? haec torui lumina patris?
<stat. theb. 9.382>	hi crines undantis aui? tu nobile quondam
<stat. theb. 9.383>	undarum nemorumque decus, quo sospite maior
<stat. theb. 9.384>	diua et Nympharum longe regina ferebar.
<stat. theb. 9.385>	heu ubinam ille frequens modo circa limina matris
<stat. theb. 9.386>	ambitus orantesque tibi seruire Napaeae?
<stat. theb. 9.387>	cur nunc te, melius saeuo mansura profundo,
<stat. theb. 9.388>	amplexu misero tumulis, Crenaee, reporto
<stat. theb. 9.389>	non mihi? nec tantae pudet heu miseretque ruinae,
<stat. theb. 9.390>	dure parens? quae te alta et ineluctabilis imo
<stat. theb. 9.391>	condidit amne palus, quo nec tam cruda nepotis
<stat. theb. 9.392>	funera nec nostri ualeant perrumpere planctus?
<stat. theb. 9.393>	ecce furit iactatque tuo se in gurgite maior
<stat. theb. 9.394>	Hippomedon, illum ripaeque undaeque tremescunt,
<stat. theb. 9.395>	illius impulsu nostrum bibit unda cruorem:
<stat. theb. 9.396>	tu piger et trucibus facilis seruire Pelasgis.
<stat. theb. 9.397>	ad cineres saltem supremaque iusta tuorum
<stat. theb. 9.398>	saeue ueni non hic solum accensure nepotem.'
<stat. theb. 9.399>	his miscet planctus multumque indigna cruentat
<stat. theb. 9.400>	pectora, caeruleae referunt lamenta sorores:
<stat. theb. 9.401>	qualiter Isthmiaco nondum Nereida portu
<stat. theb. 9.402>	Leucothean planxisse ferunt, dum pectore anhelo
<stat. theb. 9.403>	frigidus in matrem saeuum mare respuit infans.
<stat. theb. 9.404>	at pater arcano residens Ismenos in antro,
<stat. theb. 9.405>	unde aurae nubesque bibunt atque imbrifer arcus
<stat. theb. 9.406>	pascitur et Tyrios melior uenit annus in agros,
<stat. theb. 9.407>	ut lamenta procul, quamquam obstrepit ipse, nouosque
<stat. theb. 9.408>	accepit natae gemitus, leuat aspera musco
<stat. theb. 9.409>	colla grauemque gelu crinem, ceciditque soluta
<stat. theb. 9.410>	pinus adulta manu dimissaque uoluitur urna.
<stat. theb. 9.411>	illum per ripas annoso scrupea limo
<stat. theb. 9.412>	ora exertantem siluae fluuiique minores
<stat. theb. 9.413>	mirantur: tantus tumido de gurgite surgit,
<stat. theb. 9.414>	spumosum attollens apicem lapsuque sonoro
<stat. theb. 9.415>	pectora caeruleae riuis manantia barbae.
<stat. theb. 9.416>	obuia cognatos gemitus casumque nepotis
<stat. theb. 9.417>	Nympharum docet una patrem monstratque cruentum
<stat. theb. 9.418>	auctorem dextramque premit: stetit arduus alto
<stat. theb. 9.419>	amne, manuque genas et nexa uirentibus uluis
<stat. theb. 9.420>	cornua concutiens sic turbidus ore profundo
<stat. theb. 9.421>	incipit: 'huncne mihi, superum regnator, honorem
<stat. theb. 9.422>	quod totiens hospesque tuis et conscius actis
<stat. theb. 9.423>	(nec memorare timor) falsa nunc improba fronte
<stat. theb. 9.424>	cornua, nunc uetitam currus disiungere Phoeben,
<stat. theb. 9.425>	dotalesque rogos deceptaque fulmina uidi 
<stat. theb. 9.426>	praecipuosque alui natorum? an uilis et illis
<stat. theb. 9.427>	gratia? ad hunc certe repsit Tirynthius amnem,
<stat. theb. 9.428>	hac tibi flagrantem Bromium restinximus unda.
<stat. theb. 9.429>	aspice quas fluuio caedes, quae funera portem
<stat. theb. 9.430>	continuus telis alioque adopertus aceruo.
<stat. theb. 9.431>	omne uadum belli series tenet, omnis anhelat
<stat. theb. 9.432>	unda nefas, subterque animae supraque recentes
<stat. theb. 9.433>	errant et geminas iungunt caligine ripas.
<stat. theb. 9.434>	ille ego clamatus sacris ululatibus amnis,
<stat. theb. 9.435>	qui molles thyrsos Baccheaque cornua puro
<stat. theb. 9.436>	fonte lauare feror, stipatus caedibus artas
<stat. theb. 9.437>	in freta quaero uias; non Strymonos impia tanto
<stat. theb. 9.438>	stagna cruore natant, non spumifer altius Hebrus
<stat. theb. 9.439>	Gradiuo bellante rubet. nec te admonet altrix
<stat. theb. 9.440>	unda tuasque manus, iam pridem oblite parentum
<stat. theb. 9.441>	Liber? an Eous melius pacatur Hydaspes?
<stat. theb. 9.442>	at tu, qui tumidus spoliis et sanguine gaudes
<stat. theb. 9.443>	insontis pueri, non hoc ex amne potentem
<stat. theb. 9.444>	Inachon aut saeuas uictor reuehere Mycenas,
<stat. theb. 9.445>	ni mortalis ego et tibi ductus ab aethere sanguis.'
<stat. theb. 9.446>	sic ait infrendens et sponte furentibus undis
<stat. theb. 9.447>	signa dedit: mittit gelidus montana Cithaeron
<stat. theb. 9.448>	auxilia antiquasque niues et pabula brumae
<stat. theb. 9.449>	ire iubet; frater tacitas Asopos eunti
<stat. theb. 9.450>	conciliat uires et hiulcis flumina uenis
<stat. theb. 9.451>	suggerit. ipse cauae scrutatur uiscera terrae
<stat. theb. 9.452>	stagnaque torpentesque lacus pigrasque paludes
<stat. theb. 9.453>	excutit, atque auidos tollens ad sidera uultus
<stat. theb. 9.454>	umentes nebulas exhaurit et aera siccat.
<stat. theb. 9.455>	iamque super ripas utroque extantior ibat
<stat. theb. 9.456>	aggere, iam medium modo qui superauerat amnem
<stat. theb. 9.457>	Hippomedon, intactus aquis umerosque manusque,
<stat. theb. 9.458>	miratur creuisse uadem seseque minorem.
<stat. theb. 9.459>	hinc atque hinc tumidi fluctus animosaque surgit
<stat. theb. 9.460>	tempestas instar pelagi, cum Pliadas haurit 
<stat. theb. 9.461>	aut nigrum trepidis impingit Oriona nautis.
<stat. theb. 9.462>	non secus aequoreo iactat Teumesius amnis
<stat. theb. 9.463>	Hippomedonta salo, semperque umbone sinistro
<stat. theb. 9.464>	tollitur et clipeum nigrante superuenit aestu
<stat. theb. 9.465>	spumeus adsultans fractaque refunditur unda
<stat. theb. 9.466>	et cumulo maiore redit; nec mole liquenti
<stat. theb. 9.467>	contentus carpit putres seruantia ripas
<stat. theb. 9.468>	arbusta annosasque trabes eiectaque fundo
<stat. theb. 9.469>	saxa rotat. stat pugna impar amnisque uirique,
<stat. theb. 9.470>	indignante deo; nec enim dat terga nec ullis
<stat. theb. 9.471>	frangitur ille minis, uenientesque obuius undas
<stat. theb. 9.472>	intrat et obiecta dispellit flumina parma.
<stat. theb. 9.473>	stat terra fugiente gradus, et poplite tenso
<stat. theb. 9.474>	lubrica saxa tenet, genibusque obnixus et haerens
<stat. theb. 9.475>	subruta fallaci seruat uestigia limo,
<stat. theb. 9.476>	sic etiam increpitans: 'unde haec, Ismene, repente
<stat. theb. 9.477>	ira tibi? quoue has traxisti gurgite uires,
<stat. theb. 9.478>	imbelli famulate deo solumque cruorem
<stat. theb. 9.479>	femineis experte choris, cum Bacchica mugit
<stat. theb. 9.480>	buxus et insanae maculant trieterida matres?'
<stat. theb. 9.481>	dixerat; atque illi sese deus obtulit ultro
<stat. theb. 9.482>	turbidus imbre genas et nube natantis harenae,
<stat. theb. 9.483>	nec saeuit dictis, trunca sed pectora quercu
<stat. theb. 9.484>	ter quater oppositi, quantum ira deusque ualebat,
<stat. theb. 9.485>	impulit adsurgens: tandem uestigia flexit
<stat. theb. 9.486>	excussumque manu tegimen, conuersaque lente
<stat. theb. 9.487>	terga refert. instant undae sequiturque labantem
<stat. theb. 9.488>	amnis ouans; nec non saxis et grandine ferri
<stat. theb. 9.489>	desuper infestant Tyrii geminoque repellunt
<stat. theb. 9.490>	aggere. quid faciat bellis obsessus et undis?
<stat. theb. 9.491>	nec fuga iam misero, nec magnae copia mortis.
<stat. theb. 9.492>	stabat gramineae producta crepidine ripae
<stat. theb. 9.493>	undarum ac terrae dubio, sed amicior undis,
<stat. theb. 9.494>	fraxinus ingentique uadum possederat umbra.
<stat. theb. 9.495>	huius opem (nam qua terras inuaderet?) unca
<stat. theb. 9.496>	arripuit dextra: nec pertulit illa trahentem,
<stat. theb. 9.497>	sed maiore super, quam stabat, pondere uicta
<stat. theb. 9.498>	soluitur et, qua stagna subit radice quibusque
<stat. theb. 9.499>	arentem mordebat humum dimissa, superne
<stat. theb. 9.500>	iniecit sese trepido ripamque, nec ultra
<stat. theb. 9.501>	passa uirum subitae uallauit ponte ruinae.
<stat. theb. 9.502>	huc undae coeunt, et ineluctabile caeno
<stat. theb. 9.503>	uerticibusque cauis sidit crescitque barathrum.
<stat. theb. 9.504>	iamque umeros, iam colla ducis sinuosa uorago
<stat. theb. 9.505>	circumit: hic demum uictus suprema fateri
<stat. theb. 9.506>	exclamat: 'fluuione (pudet!), Mars inclute, merges
<stat. theb. 9.507>	hanc animam, segnesque lacus et stagna subibo
<stat. theb. 9.508>	ceu pecoris custos, subiti torrentis iniquis
<stat. theb. 9.509>	interceptus aquis? adeone occumbere ferro
<stat. theb. 9.510>	non merui?' tandem precibus commota Tonantem
<stat. theb. 9.511>	Iuno subit: 'quonam miseros, sator inclute diuum,
<stat. theb. 9.512>	Inachidas, quonam usque premes? iam Pallas et odit
<stat. theb. 9.513>	Tydea, iam rapto tacuerunt augure Delphi:
<stat. theb. 9.514>	en meus Hippomedon, cui gentis origo Mycenae
<stat. theb. 9.515>	Argolicique lares numenque ante omnia Iuno
<stat. theb. 9.516>	(sic ego fida meis?), pelagi crudelibus ibit
<stat. theb. 9.517>	praeda feris? certe tumulos supremaque uictis
<stat. theb. 9.518>	busta dabas: ubi Cecropiae post proelia flammae,
<stat. theb. 9.519>	Theseos ignis ubi est?' non spernit coniugis aequas
<stat. theb. 9.520>	ille preces, leuiterque oculos ad moenia Cadmi
<stat. theb. 9.521>	rettulit, et uiso sederunt flumina nutu.
<stat. theb. 9.522>	illius exangues umeri et perfossa patescunt
<stat. theb. 9.523>	pectora: ceu uentis alte cum elata resedit
<stat. theb. 9.524>	tempestas, surgunt scopuli quaesitaque nautis
<stat. theb. 9.525>	terra, et ab infestis descendunt aequora saxis.
<stat. theb. 9.526>	quid ripas tenuisse iuuat? premit undique nimbo
<stat. theb. 9.527>	telorum Phoenissa cohors, nec tegmina membris
<stat. theb. 9.528>	ulla, omnisque patet leto; tunc uulnera manant,
<stat. theb. 9.529>	quique sub amne diu stupuit cruor, aere nudo
<stat. theb. 9.530>	soluitur et tenues uenarum laxat hiatus,
<stat. theb. 9.531>	incertique labant undarum e frigore gressus.
<stat. theb. 9.532>	procumbit, Getico qualis procumbit in Haemo
<stat. theb. 9.533>	seu Boreae furiis putri seu robore quercus
<stat. theb. 9.534>	caelo mixta comas, ingentemque aera laxat:
<stat. theb. 9.535>	illam nutantem nemus et mons ipse tremescit
<stat. theb. 9.536>	qua tellure cadat, quas obruat ordine siluas.
<stat. theb. 9.537>	non tamen aut ensem galeamue audacia cuiquam
<stat. theb. 9.538>	tangere; uix credunt oculis ingentiaque horrent
<stat. theb. 9.539>	funera et astrictis accedunt comminus armis.
<stat. theb. 9.540>	tandem adiit Hypseus capulumque in morte tenenti
<stat. theb. 9.541>	extrahit et toruos laxauit casside uultus;
<stat. theb. 9.542>	itque per Aonios alte mucrone corusco
<stat. theb. 9.543>	suspensam ostentans galeam et clamore superbit:
<stat. theb. 9.544>	'hic ferus Hippomedon, hic formidabilis ultor
<stat. theb. 9.545>	Tydeos infandi debellatorque cruenti
<stat. theb. 9.546>	gurgitis!' agnouit longe pressitque dolorem
<stat. theb. 9.547>	magnanimus Capaneus, telumque inmane lacerto
<stat. theb. 9.548>	hortatur librans: 'ades o mihi, dextera, tantum
<stat. theb. 9.549>	tu praesens bellis et ineuitabile numen,
<stat. theb. 9.550>	te uoco, te solam superum contemptor adoro.'
<stat. theb. 9.551>	sic ait, et uoti sese facit ipse potentem.
<stat. theb. 9.552>	it tremibunda abies clipeum per et aerea texta
<stat. theb. 9.553>	loricae tandemque animam sub pectore magno
<stat. theb. 9.554>	deprendit: ruit haud alio quam celsa fragore
<stat. theb. 9.555>	turris, ubi innumeros penitus quassata per ictus
<stat. theb. 9.556>	labitur effractamque aperit uictoribus urbem.
<stat. theb. 9.557>	cui super adsistens, 'non infitiamur honorem
<stat. theb. 9.558>	mortis' ait 'refer huc oculos, ego uulneris auctor;
<stat. theb. 9.559>	laetus abi multumque aliis iactantior umbris!'
<stat. theb. 9.560>	tunc ensem galeamque rapit clipeumque reuellit
<stat. theb. 9.561>	Hypseos; exanimumque tenens super Hippomedonta,
<stat. theb. 9.562>	'accipe' ait 'simul hostiles, dux magne, tuasque
<stat. theb. 9.563>	exuuias, ueniet cineri decus et suus ordo
<stat. theb. 9.564>	manibus; interea iustos dum reddimus ignes,
<stat. theb. 9.565>	hoc ultor Capaneus operit tua membra sepulcro.'
<stat. theb. 9.566>	sic anceps dura belli uice mutua Grais
<stat. theb. 9.567>	Sidoniisque simul nectebat uulnera Mauors:
<stat. theb. 9.568>	hic ferus Hippomedon, illic non segnior Hypseus
<stat. theb. 9.569>	fletur, et alterni praebent solacia luctus.
<stat. theb. 9.570>	tristibus interea somnum turbata figuris
<stat. theb. 9.571>	torua sagittiferi mater Tegeatis ephebi,
<stat. theb. 9.572>	crine dato passim plantisque ex more solutis,
<stat. theb. 9.573>	ante diem gelidas ibat Ladonis ad undas
<stat. theb. 9.574>	purgatura malum fluuio uiuente soporem.
<stat. theb. 9.575>	namque per attonitas curarum pondere noctes
<stat. theb. 9.576>	saepe et delapsas adytis, quas ipsa dicarat,
<stat. theb. 9.577>	exuuias, seque ignotis errare sepulcris
<stat. theb. 9.578>	extorrem nemorum Dryadumque a plebe fugatam,
<stat. theb. 9.579>	saepe nouos nati bello rediisse triumphos,
<stat. theb. 9.580>	armaque et alipedem notum comitesque uidebat,
<stat. theb. 9.581>	numquam ipsum, nunc ex umeris fluxisse pharetras,
<stat. theb. 9.582>	effigiesque suas simulacraque nota cremari.
<stat. theb. 9.583>	praecipuos sed enim illa metus portendere uisa est
<stat. theb. 9.584>	nox miserae totoque erexit pectore matrem.
<stat. theb. 9.585>	nota per Arcadias felici robore siluas
<stat. theb. 9.586>	quercus erat, Triuiae quam desacrauerat ipsa
<stat. theb. 9.587>	electam turba nemorum numenque colendo
<stat. theb. 9.588>	fecerat: hic arcus et fessa reponere tela,
<stat. theb. 9.589>	armaque curua suum et uacuorum terga leonum
<stat. theb. 9.590>	figere et ingentes aequantia cornua siluas.
<stat. theb. 9.591>	uix ramis locus, agrestes adeo omnia cingunt
<stat. theb. 9.592>	exuuiae, et uiridem ferri nitor impedit umbram.
<stat. theb. 9.593>	hanc, ut forte iugis longo defessa redibat
<stat. theb. 9.594>	uenatu, modo rapta ferox Erymanthidos ursae
<stat. theb. 9.595>	ora ferens, multo proscissam uulnere cernit
<stat. theb. 9.596>	deposuisse comam et rorantes sanguine ramos
<stat. theb. 9.597>	expirare solo; quaerenti nympha cruentas
<stat. theb. 9.598>	Maenadas atque hostem dixit saeuisse Lyaeum.
<stat. theb. 9.599>	dum gemit et planctu circumdat pectus inani,
<stat. theb. 9.600>	abrupere oculi noctem maestoque cubili
<stat. theb. 9.601>	exilit et falsos quaerit per lumina fletus.
<stat. theb. 9.602>	ergo ut in amne nefas merso ter crine piauit
<stat. theb. 9.603>	uerbaque sollicitas matrum solantia curas
<stat. theb. 9.604>	addidit, armatae ruit ad delubra Dianae
<stat. theb. 9.605>	rore sub Eoo, notasque ex ordine siluas
<stat. theb. 9.606>	et quercum gauisa uidet. tunc limine diuae
<stat. theb. 9.607>	astitit et tali nequiquam uoce precatur:
<stat. theb. 9.608>	'uirgo potens nemorum, cuius non mollia signa
<stat. theb. 9.609>	militiamque trucem sexum indignata frequento
<stat. theb. 9.610>	more nihil Graio (nec te gens aspera ritu
<stat. theb. 9.611>	Colchis Amazoniaeue magis coluere cateruae):
<stat. theb. 9.612>	si mihi non umquam thiasi ludusue proteruae
<stat. theb. 9.613>	noctis et, inuiso quamuis temerata cubili,
<stat. theb. 9.614>	non tamen aut teretes thyrsos aut mollia gessi
<stat. theb. 9.615>	pensa, sed in tetricis et post conubia lustris,
<stat. theb. 9.616>	sic quoque uenatrix animumque innupta remansi,
<stat. theb. 9.617>	nec mihi secretis culpam occultare sub antris
<stat. theb. 9.618>	cura, sed ostendi prolem posuique trementem
<stat. theb. 9.619>	ante tuos confessa pedes, nec degener ille
<stat. theb. 9.620>	sanguinis inque meos reptauit protinus arcus,
<stat. theb. 9.621>	tela puer lacrimis et prima uoce poposcit:
<stat. theb. 9.622>	hunc mihi (quid trepidae noctes somnusque minantur?),
<stat. theb. 9.623>	hunc, precor, audaci qui nunc ad proelia uoto
<stat. theb. 9.624>	heu nimium tibi fisus abit, da uisere belli
<stat. theb. 9.625>	uictorem, uel, si ampla peto, da uisere tantum!
<stat. theb. 9.625a>	[si non uictorem des uictum cernere saltem!]
<stat. theb. 9.626>	hic sudet tuaque arma ferat. preme dira malorum
<stat. theb. 9.627>	signa; quid in nostris, nemoralis Delia, siluis
<stat. theb. 9.628>	Maenades hostiles Thebanaque numina regnant?
<stat. theb. 9.629>	ei mihi! cur penitus (simque augur cassa futuri!),
<stat. theb. 9.630>	cur penitus magnoque interpretor omine quercum?
<stat. theb. 9.631>	quod si uera sopor miserae praesagia mittit,
<stat. theb. 9.632>	per te maternos, mitis Dictynna, labores
<stat. theb. 9.633>	fraternumque decus, cunctis hunc fige sagittis
<stat. theb. 9.634>	infelicem uterum; miserae sine funera matris
<stat. theb. 9.635>	audiat ille prior!' dixit, fletuque soluto
<stat. theb. 9.636>	aspicit et niueae saxum maduisse Dianae.
<stat. theb. 9.637>	illam diua ferox etiamnum in limine sacro
<stat. theb. 9.638>	expositam et gelidas uerrentem crinibus aras
<stat. theb. 9.639>	linquit, et in mediis frondentem Maenalon astris
<stat. theb. 9.640>	exuperat gressu saltumque ad moenia Cadmi
<stat. theb. 9.641>	destinat, interior caeli qua semita lucet
<stat. theb. 9.642>	dis tantum, et cunctas iuxta uidet ardua terras.
<stat. theb. 9.643>	iamque fere medium Parnasi frondea praeter
<stat. theb. 9.644>	colla tenebat iter, cum fratrem in nube corusca
<stat. theb. 9.645>	aspicit haud solito uisu: remeabat ab armis
<stat. theb. 9.646>	maestus Echioniis, demersi funera lugens
<stat. theb. 9.647>	auguris. inrubit caeli plaga sidere mixto,
<stat. theb. 9.648>	occursuque sacro pariter iubar arsit utrimque,
<stat. theb. 9.649>	et coiere arcus et respondere pharetrae.
<stat. theb. 9.650>	ille prior: 'scio, Labdacias, germana, cohortes
<stat. theb. 9.651>	et nimium fortes ausum petis Arcada pugnas.
<stat. theb. 9.652>	fida rogat genetrix: utinam indulgere precanti
<stat. theb. 9.653>	fata darent! en ipse mei (pudet!) inritus arma
<stat. theb. 9.654>	cultoris frondesque sacras ad inania uidi
<stat. theb. 9.655>	Tartara et in memet uersos descendere uultus;
<stat. theb. 9.656>	nec tenui currus terraeque abrupta coegi,
<stat. theb. 9.657>	saeuus ego inmeritusque coli. lugentia cernis
<stat. theb. 9.658>	antra, soror, mutasque domos: haec sola rependo
<stat. theb. 9.659>	dona pio comiti; nec tu peritura mouere
<stat. theb. 9.660>	auxilia et maestos in uanum perge labores.
<stat. theb. 9.661>	finis adest iuueni, non hoc mutabile fatum,
<stat. theb. 9.662>	nec te de dubiis fraterna oracula fallunt.'
<stat. theb. 9.663>	'sed decus extremum misero,' confusa uicissim
<stat. theb. 9.664>	uirgo refert, 'duraeque licet solacia morti
<stat. theb. 9.665>	quaerere, nec fugiet poenas quicumque nefandam
<stat. theb. 9.666>	insontis pueri scelerarit sanguine dextram
<stat. theb. 9.667>	impius, et nostris fas sit saeuire sagittis.'
<stat. theb. 9.668>	sic effata mouet gressus libandaque fratri
<stat. theb. 9.669>	parcius ora tulit, Thebasque infesta petiuit.
<stat. theb. 9.670>	at pugna ereptis maior crudescit utrimque
<stat. theb. 9.671>	regibus, alternosque ciet uindicta furores.
<stat. theb. 9.672>	Hypseos hinc turmae desolatumque magistro
<stat. theb. 9.673>	agmen, at hinc grauius fremit Hippomedontis adempti
<stat. theb. 9.674>	orba cohors; praebent obnixi corpora ferro,
<stat. theb. 9.675>	idem ardor rabidis externum haurire cruorem
<stat. theb. 9.676>	ac fudisse suum, nec se uestigia mutant:
<stat. theb. 9.677>	stat cuneo defixa acies, hostique cruento
<stat. theb. 9.678>	dant animas et terga negant: cum lapsa per auras
<stat. theb. 9.679>	uertice Dircaei uelox Latonia montis
<stat. theb. 9.680>	astitit; agnoscunt colles notamque tremescit 
<stat. theb. 9.681>	silua deam, saeuis ubi quondam exerta sagittis
<stat. theb. 9.682>	fecundam lasso Nioben consumpserat arcu.
<stat. theb. 9.683>	illum acies inter coepta iam caede superbum
<stat. theb. 9.684>	nescius armorum et primas tunc passus habenas
<stat. theb. 9.685>	uenator raptabat equus, quem discolor ambit
<stat. theb. 9.686>	tigris et auratis aduerberat unguibus armos.
<stat. theb. 9.687>	colla sedent nodis, et castigata iubarum
<stat. theb. 9.688>	libertas, nemorisque notae sub pectore primo
<stat. theb. 9.689>	iactantur niueo lunata monilia dente.
<stat. theb. 9.690>	ipse bis Oebalio saturatam murice pallam
<stat. theb. 9.691>	lucentesque auro tunicas (hoc neuerat unum
<stat. theb. 9.692>	mater opus) tenui collectus in ilia uinclo,
<stat. theb. 9.693>	cornipedis laeuo clipeum demiserat armo,
<stat. theb. 9.694>	ense grauis nimio: tereti iuuat aurea morsu
<stat. theb. 9.695>	fibula pendentis circum latera aspera cinctus,
<stat. theb. 9.696>	uaginaeque sonum tremulumque audire pharetrae
<stat. theb. 9.697>	murmur et a cono missas in terga catenas;
<stat. theb. 9.698>	interdum cristas hilaris iactare comantes
<stat. theb. 9.699>	et pictum gemmis galeae iubar. ast ubi pugna
<stat. theb. 9.700>	cassis anhela calet, resoluto uertice nudus
<stat. theb. 9.701>	exoritur: tunc dulce comae radiisque trementes
<stat. theb. 9.702>	dulce nitent uisus et, quas dolet ipse morari,
<stat. theb. 9.703>	nondum mutatae rosea lanugine malae.
<stat. theb. 9.704>	nec formae sibi laude placet multumque seueris
<stat. theb. 9.705>	asperat ora minis, sed frontis seruat honorem
<stat. theb. 9.706>	ira decens. dat sponte locum Thebana iuuentus,
<stat. theb. 9.707>	natorum memores, intentaque tela retorquent;
<stat. theb. 9.708>	sed premit et saeuas miserantibus ingerit hastas.
<stat. theb. 9.709>	illum et Sidoniae iuga per Teumesia Nymphae
<stat. theb. 9.710>	bellantem atque ipso sudore et puluere gratum
<stat. theb. 9.711>	laudant, et tacito ducunt suspiria uoto.
<stat. theb. 9.712>	talia cernenti mitis subit alta Dianae
<stat. theb. 9.713>	corda dolor, fletuque genas uiolata, 'quod,' inquit
<stat. theb. 9.714>	'nunc tibi, quod leti quaeram dea fida propinqui
<stat. theb. 9.715>	effugium? haecne ultro properasti in proelia, saeue
<stat. theb. 9.716>	ac miserande puer? cruda heu festinaque uirtus
<stat. theb. 9.717>	suasit et hortatrix animosi gloria leti!
<stat. theb. 9.718>	scilicet angustum iamdudum urguentibus annis
<stat. theb. 9.719>	Maenalium tibi, parue, nemus, perque antra ferarum
<stat. theb. 9.720>	uix tutae sine matre uiae, siluestria cuius
<stat. theb. 9.721>	nondum tela procax arcumque implere ualebas.
<stat. theb. 9.722>	et nunc illa meas ingentem plangit ad aras
<stat. theb. 9.723>	inuidiam surdasque fores et limina lassat:
<stat. theb. 9.724>	tu dulces lituos ululataque proelia gaudes
<stat. theb. 9.725>	felix et miserae tantum moriture parenti.'
<stat. theb. 9.726>	ne tamen extremo frustra morientis honori
<stat. theb. 9.727>	adfuerit, uenit in medios caligine fulua
<stat. theb. 9.728>	saepta globos, primumque leues furata sagittas
<stat. theb. 9.729>	audacis tergo pueri caelestibus implet
<stat. theb. 9.730>	goryton telis, quorum sine sanguine nullum 
<stat. theb. 9.731>	decidit; ambrosio tunc spargit membra liquore,
<stat. theb. 9.732>	spargit equum, ne quo uioletur uulnere corpus
<stat. theb. 9.733>	ante necem, cantusque sacros et conscia miscet
<stat. theb. 9.734>	murmura, secretis quae Colchidas ipsa sub antris
<stat. theb. 9.735>	nocte docet monstratque feras quaerentibus herbas.
<stat. theb. 9.736>	tunc uero exerto circumuolat igneus arcu
<stat. theb. 9.737>	nec se mente regit, patriae matrisque suique
<stat. theb. 9.738>	inmemor, et nimium caelestibus utitur armis:
<stat. theb. 9.739>	ut leo, cui paruo mater Gaetula cruentos
<stat. theb. 9.740>	suggerit ipsa cibos, cum primum crescere sensit
<stat. theb. 9.741>	colla iubis toruusque nouos respexit ad ungues,
<stat. theb. 9.742>	indignatur ali, tandemque effusus apertos
<stat. theb. 9.743>	liber amat campos et nescit in antra reuerti.
<stat. theb. 9.744>	quos, age, Parrhasio sternis, puer improbe, cornu?
<stat. theb. 9.745>	prima Tanagraeum turbauit harundo Coroebum
<stat. theb. 9.746>	extremo galeae primoque in margine parmae
<stat. theb. 9.747>	angusta transmissa uia: stat faucibus unda
<stat. theb. 9.748>	sanguinis, et sacri facies rubet igne ueneni.
<stat. theb. 9.749>	saeuius Eurytion, cui luminis orbe sinistro
<stat. theb. 9.750>	callida tergeminis acies se condidit uncis.
<stat. theb. 9.751>	ille trahens oculo plenam labente sagittam
<stat. theb. 9.752>	ibat in auctorem: sed diuum fortia quid non
<stat. theb. 9.753>	tela queant? alio geminatum lumine uulnus
<stat. theb. 9.754>	expleuit tenebras; sequitur tamen improbus hostem,
<stat. theb. 9.755>	qua meminit, fusum donec prolapsus in Idan
<stat. theb. 9.756>	decidit: hic saeui miser inter funera belli
<stat. theb. 9.757>	palpitat et mortem sociosque hostesque precatur.
<stat. theb. 9.758>	addit Abantiadas, insignem crinibus Argum
<stat. theb. 9.759>	et male dilectum miserae Cydona sorori.
<stat. theb. 9.760>	[illi perfossum telo patefecerat inguen]
<stat. theb. 9.760a>	. . .
<stat. theb. 9.761>	huic geminum obliqua traiecit harundine tempus,
<stat. theb. 9.762>	exilit hac ferrum, uelox hac penna remansit;
<stat. theb. 9.763>	fluxit utrimque cruor. nulli tela aspera mortis
<stat. theb. 9.764>	dant ueniam, non forma Lamum, non infula Lygdum,
<stat. theb. 9.765>	non pubescentes texerunt Aeolon anni:
<stat. theb. 9.766>	figitur ora Lamus, flet saucius inguina Lygdus,
<stat. theb. 9.767>	perfossus telo niueam gemis, Aeole, frontem.
<stat. theb. 9.768>	te praeceps Euboea tulit, te candida Thisbe
<stat. theb. 9.769>	miserat, hunc uirides non excipietis ~Amyclae.
<stat. theb. 9.770>	numquam cassa manus, nullum sine numine fugit
<stat. theb. 9.771>	missile, nec requies dextrae, sonitumque priori
<stat. theb. 9.772>	iungit harundo sequens. unum quis crederet arcum
<stat. theb. 9.773>	aut unam saeuire manum? modo derigit ictus,
<stat. theb. 9.774>	nunc latere alterno dubius conamina mutat,
<stat. theb. 9.775>	nunc fugit instantes et solo respicit arcu.
<stat. theb. 9.776>	et iam mirantes indignantesque coibant
<stat. theb. 9.777>	Labdacidae, primusque Iouis de sanguine claro
<stat. theb. 9.778>	Amphion ignarus adhuc, quae funera campis
<stat. theb. 9.779>	ille daret: 'quonam usque moram lucrabere fati,
<stat. theb. 9.780>	o multum meritos puer orbature parentes?
<stat. theb. 9.781>	quin etiam menti tumor atque audacia gliscit,
<stat. theb. 9.782>	congressus dum nemo tuos pugnamque minorem
<stat. theb. 9.783>	dignatur bellis, iramque relinqueris infra.
<stat. theb. 9.784>	i, repete Arcadiam mixtusque aequalibus illic,
<stat. theb. 9.785>	dum ferus hic uero desaeuit puluere Mauors,
<stat. theb. 9.786>	proelia lude domi: quodsi te maesta sepulcri
<stat. theb. 9.787>	fama mouet, dabimus leto moriare uirorum!'
<stat. theb. 9.788>	iamdudum hunc contra stimulis grauioribus ardet
<stat. theb. 9.789>	trux Atalantiades; necdum ille quierat, et infit:
<stat. theb. 9.790>	'sera etiam in Thebas, quarum hic exercitus, arma
<stat. theb. 9.791>	profero; quisnam adeo puer, ut bellare recuset
<stat. theb. 9.792>	talibus? Arcadiae stirpem et fera semina gentis,
<stat. theb. 9.793>	non Thebana uides: non me sub nocte silenti
<stat. theb. 9.794>	Thyias Echionio genetrix famulata Lyaeo
<stat. theb. 9.795>	edidit, haud umquam deformes uertice mitras
<stat. theb. 9.796>	induimus turpemque manu iactauimus hastam.
<stat. theb. 9.797>	protinus astrictos didici reptare per amnes
<stat. theb. 9.798>	horrendasque domos magnarum intrare ferarum
<stat. theb. 9.799>	et++quid plura loquar? ferrum mea semper et arcus
<stat. theb. 9.800>	mater habet, uestri feriunt caua tympana patres.'
<stat. theb. 9.801>	non tulit Amphion uultumque et in ora loquentis
<stat. theb. 9.802>	telum inmane rotat; sed ferri lumine diro
<stat. theb. 9.803>	turbatus sonipes sese dominumque retorsit
<stat. theb. 9.804>	in latus atque auidam transmisit deuius hastam.
<stat. theb. 9.805>	acrior hoc iuuenem stricto mucrone petebat
<stat. theb. 9.806>	Amphion, cum se medio Latonia campo
<stat. theb. 9.807>	iecit et ante oculos omni stetit obuia uultu.
<stat. theb. 9.808>	haerebat iuueni deuinctus amore pudico
<stat. theb. 9.809>	Maenalius Dorceus, cui bella suumque timorem
<stat. theb. 9.810>	mater et audaces pueri mandauerat annos.
<stat. theb. 9.811>	huius tum uultu dea dissimulata profatur:
<stat. theb. 9.812>	'hactenus Ogygias satis infestasse cateruas,
<stat. theb. 9.813>	Parthenopaee, satis; miserae iam parce parenti,
<stat. theb. 9.814>	parce deis, quicumque fauent.' nec territus ille:
<stat. theb. 9.815>	'hunc sine me (non plura petam), fidissime Dorceu,
<stat. theb. 9.816>	sternere humi, qui tela meis gerit aemula telis
<stat. theb. 9.817>	et similes cultus et frena sonantia iactat.
<stat. theb. 9.818>	frena regam, cultus Triuiae pendebitis alto
<stat. theb. 9.819>	limine, captiuis matrem donabo pharetris.'
<stat. theb. 9.820>	audiit et mixto risit Latonia fletu.
<stat. theb. 9.821>	uiderat hanc caeli iamdudum in parte remota
<stat. theb. 9.822>	Gradiuum complexa Venus, dumque anxia Thebas
<stat. theb. 9.823>	commemorat Cadmumque uiro caraeque nepotes
<stat. theb. 9.824>	Harmoniae, pressum tacito sub corde dolorem
<stat. theb. 9.825>	tempestiua mouet: 'nonne hanc, Gradiue, proteruam
<stat. theb. 9.826>	uirginitate uides mediam se ferre uirorum
<stat. theb. 9.827>	coetibus, utque acies audax et Martia signa
<stat. theb. 9.828>	temperet? en etiam donat praebetque necandos
<stat. theb. 9.829>	tot nostra de gente uiros. huic tradita uirtus,
<stat. theb. 9.830>	huic furor? agrestes superest tibi figere dammas.'
<stat. theb. 9.831>	desiluit iustis commotus in arma querelis
<stat. theb. 9.832>	Bellipotens, cui sola uagum per ina ruenti
<stat. theb. 9.833>	Ira comes, reliqui sudant ad bella Furores.
<stat. theb. 9.834>	nec mora, cum maestam monitu Letoida duro
<stat. theb. 9.835>	increpat adsistens: 'non haec tibi proelia diuum
<stat. theb. 9.836>	dat pater; armiferum ni protinus improba campum
<stat. theb. 9.837>	deseris, huic aequam nosces nec Pallada dextrae.'
<stat. theb. 9.838>	quid faciat contra? premit hinc Mauortia cuspis,
<stat. theb. 9.839>	hinc plenae tibi, parue, colus, Iouis inde seueri
<stat. theb. 9.840>	uultus: abit solo post haec euicta pudore.
<stat. theb. 9.841>	at pater Ogygias Mauors circumspicit alas
<stat. theb. 9.842>	horrendumque Dryanta mouet, cui sanguinis auctor
<stat. theb. 9.843>	turbidus Orion, comitesque odisse Dianae
<stat. theb. 9.844>	(inde furit) patrium. hic turbatos arripit ense
<stat. theb. 9.845>	Arcadas exarmatque ducem; cadit agmine longo
<stat. theb. 9.846>	Cyllenes populus Tegeesque habitator opacae
<stat. theb. 9.847>	Aepytiique duces Telphusiacaeque phalanges.
<stat. theb. 9.848>	ipsum autem et lassa fidit prosternere dextra,
<stat. theb. 9.849>	nec seruat uires: etenim huc iam fessus et illuc
<stat. theb. 9.850>	mutabat turmas; urguent praesagia mille
<stat. theb. 9.851>	funeris, et nigrae praecedunt nubila mortis.
<stat. theb. 9.852>	iamque miser raros comites uerumque uidebat
<stat. theb. 9.853>	Dorcea, iam uires paulatim abscedere sensit,
<stat. theb. 9.854>	sentit et exhaustas umero leuiore pharetras;
<stat. theb. 9.855>	iam minus atque minus fert ira, puerque uidetur
<stat. theb. 9.856>	et sibi, cum torua clipei metuendus obarsit
<stat. theb. 9.857>	luce Dryas: tremor ora repens ac uiscera torsit
<stat. theb. 9.858>	Arcados; utque feri uectorem fulminis albus
<stat. theb. 9.859>	cum supra respexit olor, cupit hiscere ripam
<stat. theb. 9.860>	Strymonos et trepidas in pectora contrahit alas:
<stat. theb. 9.861>	sic iuuenem saeui conspecta mole Dryantis
<stat. theb. 9.862>	iam non ira subit, sed leti nuntius horror.
<stat. theb. 9.863>	arma tamen, frustra superos Triuiamque precatus,
<stat. theb. 9.864>	molitur pallens et surdos expedit arcus.
<stat. theb. 9.865>	iamque instat telis dextramque obliquus in ulnam
<stat. theb. 9.866>	cornua contingit mucrone et pectora neruo,
<stat. theb. 9.867>	cum ducis Aonii magno cita turbine cuspis
<stat. theb. 9.868>	fertur in aduersum neruique obliqua sonori
<stat. theb. 9.869>	uincla secat: pereunt ictus, manibusque remissis
<stat. theb. 9.870>	uana supinato ceciderunt spicula cornu.
<stat. theb. 9.871>	tunc miser et frenos turbatus et arma remisit,
<stat. theb. 9.872>	uulneris impatiens umeri quod tegmine dextri
<stat. theb. 9.873>	intrarat facilemque cutem; subit altera cuspis
<stat. theb. 9.874>	cornipedisque fugam succiso poplite sistit.
<stat. theb. 9.875>	tum cadit ipse Dryas (mirum!) nec uulneris umquam
<stat. theb. 9.876>	conscius: olim auctor teli causaeque patebant.
<stat. theb. 9.877>	at puer infusus sociis in deuia campi
<stat. theb. 9.878>	tollitur (heu simplex aetas!) moriensque iacentem
<stat. theb. 9.879>	flebat equum; cecidit laxata casside uultus,
<stat. theb. 9.880>	aegraque per trepidos expirat gratia uisus,
<stat. theb. 9.881>	et prensis concussa comis ter colla quaterque
<stat. theb. 9.882>	stare negant, ipsisque nefas lacrimabile Thebis,
<stat. theb. 9.883>	ibat purpureus niueo de pectore sanguis.
<stat. theb. 9.884>	tandem haec singultu uerba incidente profatur:
<stat. theb. 9.885>	'labimur, i, miseram, Dorceu, solare parentem.
<stat. theb. 9.886>	illa quidem, si uera ferunt praesagia curae,
<stat. theb. 9.887>	aut somno iam triste nefas aut omine uidit.
<stat. theb. 9.888>	tu tamen arte pia trepidam suspende diuque
<stat. theb. 9.889>	decipito; neu tu subitus neue arma tenenti
<stat. theb. 9.890>	ueneris, et tandem, cum iam cogere fateri,
<stat. theb. 9.891>	dic: "merui, genetrix, poenas; inuita capesse:
<stat. theb. 9.892>	arma puer rapui, nec te retinente quieui,
<stat. theb. 9.893>	nec tibi sollicitae saltem inter bella peperci.
<stat. theb. 9.894>	uiue igitur potiusque animis irascere nostris
<stat. theb. 9.895>	et iam pone metus. frustra de colle Lycaei
<stat. theb. 9.896>	anxia prospectas, si quis per nubila longe
<stat. theb. 9.897>	aut sonus aut nostro sublatus ab agmine puluis:
<stat. theb. 9.898>	frigidus et nuda iaceo tellure, nec usquam
<stat. theb. 9.899>	tu prope, quae uultus efflantiaque ora teneres.
<stat. theb. 9.900>	hunc tamen, orba parens, crinem,"' dextraque secandum
<stat. theb. 9.901>	praebuit, '"hunc toto capies pro corpore crinem,
<stat. theb. 9.902>	comere quem frustra me dedignante solebas.
<stat. theb. 9.903>	huic dabis exequias, atque inter iusta memento
<stat. theb. 9.904>	ne quis inexpertis hebetet mea tela lacertis
<stat. theb. 9.905>	dilectosque canes ullis agat amplius antris.
<stat. theb. 9.906>	haec autem primis arma infelicia castris
<stat. theb. 9.907>	ure, uel ingratae crimen suspende Dianae."'

