<Versio_Antiqua_2_Cor.11.16-31> iterum dico, ne quis me existimet insipientem, alioquin velut insipientem suscipite me, ut ego pusillum quid glorier quod loquor, non loquor, secundum Dominum, sed quasi in insipientia, in hac substantia gloriae. quia multi gloriantur secundum carnem: et ego gloriabor. libenter enim suffertis insipientes: cum sapientes sitis. suffertis enim si quis vos in servitutem redigit, si quis devorat, si quis accipit, si quis, extollitur, si quis in faciem vos caedit.  secundum ignobilitatem dico, quasi nos infirmi fuerimus in hac parte. in quo quis audet in insipientiam dico audeo et ego: Hebraei sunt? et ego: Israelitae sunt, et ego: semen Abraham sunt, et ego: ministri Christi sunt, ut minus sapiens dico super ego: in laboribus plurimis, in carceribus abundantius, in plagis supra modum, in moribus frequenter. a Iudaeis quinquies, quadraginta, una minus, accepi. ter virgis caesus sum, semel lapidatus sum, ter naufragium feci, itineribus multis, periculis fluminum, periculis latronum, periculis ex genere, periculis ex gentibus, periculis in civitate, periculis in deserto, periculis in mari, periculis in falsis fratribus: labore, et aerumna, in vigiliis multis, in fame et siti, in ieiuniis multis, in frigore, et nuditate: praeter illa, quae extrinsecus sunt, concursus in me cottidianus, sollicitudo omnium ecclesiarum. quis infirmatur, et ego non infirmor? quis scandalisatur, et non ego uror? si gloriari oportet: quae infirmitatis meae sunt, gloriabor. Deus Israel, et Pater Domini nostri Iesu Christi scit benedictus in saecula quia non mentior.    