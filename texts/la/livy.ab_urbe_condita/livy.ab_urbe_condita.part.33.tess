<livy. urbe. 33.1.1> haec per hiemem gesta; initio autem veris Quinctius Attalo Elatiam excito Boeotorum gentem incertis ad eam diem animis fluctuantem dicionis suae facere cupiens, profectus per Phocidem quinque milia ab Thebis, quod caput est Boeotiae, posuit castra.
<livy. urbe. 33.1.2> inde postero die cum unius signi militibus et Attalo legationibusque, quae frequentes undique convenerant, pergit ire ad urbem, iussis legionis hastatis—ea duo milia militum erant—sequi se mille passuum intervallo distantibus.
<livy. urbe. 33.1.3> ad medium ferme viae Boeotorum praetor Antiphilus obvius fuit; cetera multitudo  e muris adventum imperatoris Romani regisque prospeculabatur.
<livy. urbe. 33.1.4> rara arma paucique milites circa eos apparebant; hastatos sequentes procul anfractus viarum vallesque interiectae occulebant.
<livy. urbe. 33.1.5> cum iam adpropinquaret urbi, velut obviam egredientem turbam salutaret, tardius incedebat; causa erat morae, ut hastati consequerentur.
<livy. urbe. 33.1.6> oppidani, ante lictorem turba acta, insecutum confestim agmen armatorum non ante, quam ad hospitium imperatoris ventum est, conspexere.
<livy. urbe. 33.1.7> tum velut prodita dolo Antiphili praetoris urbe captaque obstipuerunt omnes; et apparebat nihil liberae consultationis concilio, quod in diem posterum indictum erat Boeotis, relictum esse.
<livy. urbe. 33.1.8> texerunt dolorem, quem et nequiquam et non sine periculo ostendissent.
<livy. urbe. 33.2.1> in concilio Attalus primus verba fecit. orsus a maiorum suorum suisque et communibus in omnem Graeciam et propriis in Boeotorum gentem meritis,
<livy. urbe. 33.2.2> senior iam et infirmior, quam ut contentionem dicendi sustineret, obmutuit et concidit;
<livy. urbe. 33.2.3> et dum regem auferunt perferuntque parte membrorum captum, paulisper contio intermissa est.
<livy. urbe. 33.2.4> Aristaenus inde, Achaeorum praetor, eo cum maiore auctoritate auditus, quod non alia, quam quae Achaeis suaserat, Boeotis suadebat.
<livy. urbe. 33.2.5> pauca ab ipso Quinctio adiecta, fidem magis Romanam quam arma aut opes extollente verbis.
<livy. urbe. 33.2.6> rogatio inde a Plataeensi Dicaearcho lata recitataque de societate cum Romanis iungenda nullo contra dicere audente omnium Boeotiae civitatum suffragiis accipitur iubeturque.
<livy. urbe. 33.2.7> concilio dimisso Quinctius, tantum Thebis moratus,
<livy. urbe. 33.2.8> quantum Attali repens casus coegit, postquam non vitae praesens periculum vis morbi attulisse sed membrorum debilitatem visa est, relicto eo ad curationem necessariam corporis,
<livy. urbe. 33.2.9> Elatiam, unde profectus erat, redit Boeotis quoque, sicut prius Achaeis, ad societatem adscitis et, quoniam tuta ea pacataque ab tergo relinquebantur, omnibus iam cogitationibus in Philippum et quod relicum belli erat conversis.
<livy. urbe. 33.3.1> Philippus quoque primo vere, postquam legati ab Roma nihil pacati rettulerant,
<livy. urbe. 33.3.2> dilectum per omnia oppida regni habere instituit in magna inopia iuniorum. absumpserant enim per multas iam aetates continua bella Macedonas;
<livy. urbe. 33.3.3> ipso quoque regnante et navalibus bellis adversus Rhodios Attalumque et terrestribus adversus Romanos ceciderat magnus numerus.
<livy. urbe. 33.3.4> ita et tirones ab sedecim annis milites scribebat, et emeritis quidam stipendiis, quibus modo quicquam reliqui roboris erat, ad signa revocabantur.
<livy. urbe. 33.3.5> ita suppleto exercitu secundum vernum aequinoctium omnis copias Dium contraxit ibique stativis positis exercendo cotidie milite hostem opperiebatur.
<livy. urbe. 33.3.6> et Quinctius per eosdem ferme dies ab Elatia profectus praeter Thronium et Scarpheam ad Thermopylas pervenit.
<livy. urbe. 33.3.7> ibi concilium Aetolorum Heracleam indictum tenuit consultantium,
<livy. urbe. 33.3.8> quantis auxiliis Romanum ad bellum sequerentur. cognitis sociorum decretis tertio die ab Heraclea Xynias praegressus in confinio Aenianum Thessalorumque positis castris Aetolica auxilia opperiebatur.
<livy. urbe. 33.3.9> nihil morati Aetoli sunt; Phaenea duce † sescenti pedites cum equitibus quadringentis venerunt. ne dubium esset, quid expectasset, confestim Quinctius movit castra.
<livy. urbe. 33.3.10> transgresso in Phthioticum agrum quingenti Gortynii Cretensium duce Cydante et trecenti Apolloniatae haud dispari armatu se coniunxere nec ita multo post Amynander cum Athamanum peditum ducentis et mille.
<livy. urbe. 33.3.11> Philippus cognita profectione ab Elatia Romanorum, ut cui de summa rerum adesset certamen,
<livy. urbe. 33.3.12> adhortandos milites ratus, multa iam saepe memorata de maiorum virtutibus simul de militari laude Macedonum cum disseruisset, ad ea, quae tum maxime animos terrebant quibusque erigi ad aliquam spem poterant, venit.
<livy. urbe. 33.4.1> acceptae ad Aoum flumen in angustiis cladi ter a Macedonum phalange ad Atracem vi pulsos Romanos opponebat.
<livy. urbe. 33.4.2> et illic tamen, abi  insessas fauces Epiri non tenuissent, primam culpam fuisse eorum, qui neglegenter custodias servassent,
<livy. urbe. 33.4.3> secundam in ipso certamine levis armaturae mercennariorumque militum; Macedonum vero phalangem et tunc stetisse et loco aequo iustaque pugna semper mansuram invictam.
<livy. urbe. 33.4.4> decem et sex milia militum haec fuere, robur omne virium eius regni. ad hoc duo milia caetratorum, quos peltastas appellant, Thracumque et Illyriorum—Trallis est nomen genti—par numerus,
<livy. urbe. 33.4.5> bina milia erant, et mixti ex pluribus gentibus mercede conducti auxiliares mille ferme et quingenti et duo milia equitum. cum iis copiis rex hostem opperiebatur.
<livy. urbe. 33.4.6> Romanis ferme par numerus erat; equitum copiis tantum, quod Aetoli accesserant, superabant.
<livy. urbe. 33.5.1> Quinctius ad Thebas Phthioticas castra cum movisset, spem nactus per Timonem, principem civitatis, prodi urbem cum paucis equitum levisque armaturae ad muros successit.
<livy. urbe. 33.5.2> ibi adeo frustrata spes est, ut non certamen modo cum erumpentibus, sed periculum quoque atrox subiret, ni castris exciti repente pedites equitesque in tempore subvenissent.
<livy. urbe. 33.5.3> et postquam nihil conceptae temere spei succedebat, urbis quidem amplius temptandae in praesentia conatu abstitit;
<livy. urbe. 33.5.4> ceterum satis gnarus iam in Thessalia regem esse, nondum comperto, quam in regionem venisset, milites per agros dimissos vallum caedere et parare iubet.
<livy. urbe. 33.5.5> vallo et Macedones et Graeci usi sunt, sed usum nec ad commoditatem ferendi nec ad ipsius munitionis firmamentum aptaverunt;
<livy. urbe. 33.5.6> nam et maiores et magis ramosas arbores caedebant, quam quas ferre cum armis miles posset, et cum castra his ante obiectis saepsissent, facilis molitio eorum valli erat.
<livy. urbe. 33.5.7> nam et quia rari stipites magnarum arborum eminebant multique et validi rami praebebant, quod recte manu caperetur, duo aut summum tres iuvenes conixi arborem unam evellebant,
<livy. urbe. 33.5.8> qua evulsa portae instar extemplo  patebat , nec in promptu erat, quod obmolirentur.
<livy. urbe. 33.5.9> Romanus leves et bifurcos plerosque et trium aut cum plurimum quattuor ramorum vallos caedit, ut et suspensis ab tergo armis ferat pluris simul apte miles;
<livy. urbe. 33.5.10> et ita densos offigunt inplicantque ramos, ut neque quis cuiusque palmae stipes, neque quae cuiusque stipitis palma sit, pervideri possit;
<livy. urbe. 33.5.11> et adeo acuti aliusque per alium inmissi rami locum ad inserendam manum non relincunt,
<livy. urbe. 33.5.12> ut neque prehendi, quod trahatur, neque trahi, cum inter se innexi rami vinculum in vicem praebeant, possit; et, si evulsus forte est unus, nec loci multum aperit, et alium reponere perfacile est.
<livy. urbe. 33.6.1> Quinctius postero die vallum secum ferente milite, ut paratus omni loco castris ponendis esset,
<livy. urbe. 33.6.2> progressus modicum iter sex ferme milia a Pheris cum consedisset, speculatum, in qua parte Thessaliae hostis esset quidve pararet, misit.
<livy. urbe. 33.6.3> circa Larisam erat rex. certior iam factus Romanum ab Thebis Pheras movisse, defungi quam primum et ipse certamine cupiens ducere ad hostem pergit et quattuor milia fere a Pheris posuit castra.
<livy. urbe. 33.6.4> inde postero die cum expediti utrimque ad occupandos super urbem tumulos processissent, pari ferme intervallo ab iugo, quod capiendum erat,
<livy. urbe. 33.6.5> cum inter se conspecti essent, constiterunt, nuntios in castra remissos, qui, quid sibi, quoniam praeter spem hostis occurrisset, faciendum esset, consulerent,
<livy. urbe. 33.6.6> quieti opperientes. et illo quidem die nullo inito certamine in castra revocati sunt; postero die circa eosdem tumulos equestre proelium fuit, in quo non minimum Aetolorum opera regii fugati atque in castra compulsi sunt.
<livy. urbe. 33.6.7> magnum utrisque impedimentum ad rem gerendam fuit ager consitus crebris arboribus hortique, ut in suburbanis locis, et coartata itinera maceriis et quibusdam locis interclusa.
<livy. urbe. 33.6.8> itaque pariter ducibus consilium fuit excedendi ea regione, et velut ex praedicto ambo Scotusam petierunt, Philippus spe frumentandi inde, Romanus, ut praegressus corrumperet hosti  frumenta.
<livy. urbe. 33.6.9> per diem totum, quia colles perpetuo iugo intererant, nullo conspecta inter se loco agmina ierunt Romani ad Eretriam Phthiotici agri,
<livy. urbe. 33.6.10> Philippus super amnem Onchestum posuit castra.
<livy. urbe. 33.6.11> ne postero quidem die, cum Philippus ad Melambium quod vocant Scotusaei agri, Quinctius circa Thetideum Pharsaliae terrae posuisset castra, aut hi aut illi, ubi hostis esset, satis compertum habuerunt.
<livy. urbe. 33.6.12> tertio die primo nimbus effusus, dein caligo nocti simillima Romanos metu insidiarum tenuit.
<livy. urbe. 33.7.1> Philippus maturandi itineris causa,
<livy. urbe. 33.7.2> post imbrem nubibus in terram demissis nihil deterritus, signa ferri iussit; sed tam densa caligo occaecaverat diem, ut neque signiferi viam nec signa milites cernerent, agmen ad incertos clamores vagum velut errore nocturno turbaretur.
<livy. urbe. 33.7.3> supergressi tumulos, qui Cynoscephalae vocantur, relicta ibi statione firma peditum equitumque posuerunt castra.
<livy. urbe. 33.7.4> Romanus eisdem ad Thetideum castris cum se tenuisset, exploratum tamen, ubi hostis esset, decem turmas equitum et mille pedites misit monitos, ut ab insidiis, quas dies obscurus apertis quoque locis tecturus esset,
<livy. urbe. 33.7.5> praecaverent. ubi ventum ad insessos tumulos, est, pavore mutuo iniecto velut torpentes quieverunt; dein nuntiis retro in castra ad duces missis, ubi primus terror ab necopinato visu consedit, non diutius certamine abstinuere.
<livy. urbe. 33.7.6> principio a paucis procurrentibus lacessita pugna est, deinde subsidiis tuentium pulsos aucta. in qua cum haudquaquam pares Romani alios super alios nuntios ad ducem mitterent premi sese,
<livy. urbe. 33.7.7> quingenti equites et duo milia peditum, maxime Aetolorum, cum duobus tribunis militum propere missa rem inclinatam restituerunt,
<livy. urbe. 33.7.8> versaque fortuna Macedones laborantes opem regis per nuntios implorabant. rex, ut qui nihil minus illo die propter effusam caliginem quam proelium expectasset, magna parte hominum omnis generis pabulatum missa aliquamdiu inops consilii trepidavit;
<livy. urbe. 33.7.9> deinde, postquam nuntii instabant,  et iam iuga montium detexerat nebula, et in conspectu erant Macedones in tumulum maxime editum inter alios compulsi loco se magis quam armis tutantes,
<livy. urbe. 33.7.10> committendam rerum summam in discrimen utcumque ratus, ne partis indefensae iactura fieret,
<livy. urbe. 33.7.11> Athenagoram, ducem mercede militantium, cum omnibus praeter Thracas auxiliis et equitatu Macedonum ac Thessalorum mittit.
<livy. urbe. 33.7.12> eorum adventu depulsi ab iugo Romani non ante restiterunt, quam in planiorem vallem perventum est.
<livy. urbe. 33.7.13> ne effusa detruderentur fuga, plurimum in Aetolis equitibus praesidii fuit. is longe tum optimus eques in Graecia erat; pedite inter finitimos vincebantur.
<livy. urbe. 33.8.1> laetior res quam pro successu pugnae nuntiata, cum alii super alios recurrentes ex proelio clamarent fugere pavidos Romanos,
<livy. urbe. 33.8.2> invitum et cunctabundum et dicentem temere fieri, non locum sibi placere, non tempus, perpulit, ut educeret omnes copias in aciem.
<livy. urbe. 33.8.3> idem et Romanus, magis necessitate quam occasione pugnae inductus, fecit. dextrum cornu elephantis ante signa instructis in subsidiis reliquit; laevo cum omni levi armatura in hostem vadit,
<livy. urbe. 33.8.4> simul admonens cum iisdem Macedonibus pugnaturos, quos ad Epiri fauces, montibus fluminibusque saeptos, victa naturali difficultate locorum expulissent acieque expugnassent,
<livy. urbe. 33.8.5> cum iis, quos P. Sulpicii prius ductu obsidentes in Eordaeam aditum vicissent; fama stetisse, non viribus Macedoniae regnum; eam quoque famam tandem evanuisse.
<livy. urbe. 33.8.6> iam perventum ad suos in ima valle stantes erat, qui adventu exercitus imperatorisque pugnam renovant impetuque facto rursus avertunt hostem.
<livy. urbe. 33.8.7> Philippus cum caetratis et cornu dextro peditum, robore Macedonici exercitus, quam phalangem vocabant, prope cursu ad hostem vadit;
<livy. urbe. 33.8.8> Nicanori, ex purpuratis uni, ut cum reliquis copiis confestim sequatur, imperat.
<livy. urbe. 33.8.9> primo, ut in iugum evasit, et iacentibus ibi paucis armis corporibusque hostium proelium  eo loco fuisse pulsosque inde Romanos et pugnari prope castra hostium vidit, ingenti gaudio est elatus.
<livy. urbe. 33.8.10> mox refugientibus suis et terrore verso paulisper incertus, an in castra reciperet copias, trepidavit;
<livy. urbe. 33.8.11> deinde ut adpropinquabat hostis, et praeterquam quod caedebantur aversi nec, nisi defenderentur, servari poterant ne ipsi quidem in tuto iam receptus erat,
<livy. urbe. 33.8.12> coactus nondum adsecuta parte suorum periculum summae rerum facere, equites levemque armaturam, qui in proelio fuerant,
<livy. urbe. 33.8.13> dextero in cornu locat, caetratos et Macedonum phalangem hastis positis, quarum longitudo impedimento erat, gladiis rem gerere iubet.
<livy. urbe. 33.8.14> simul ne facile perrumperetur acies, dimidium de fronte demptum introrsus porrectis ordinibus duplicat, ut longa potius quam lata acies esset; simul et densari ordines iussit, ut vir viro, arma armis iungerentnr.
<livy. urbe. 33.9.1> Quinctius iis, qui in proelio fuerant, inter signa et ordines acceptis tuba dat signum.
<livy. urbe. 33.9.2> raro alias tantus clamor dicitur in principio pugnae exortus; nam forte utraque acies simul conclamavere nec solum qui pugnabant sed subsidia etiam quique tum maxime in proelium veniebant.
<livy. urbe. 33.9.3> dextero cornu rex loci plurimum auxilio, ex iugis altioribus pugnans, vincebat; sinistro tum cum maxime adpropinquante phalangis parte, quae novissimi agminis fuerat, sine ullo ordine trepidabatur;
<livy. urbe. 33.9.4> media acies, quae propior dextrum cornu erat, stabat spectaculo velut nihil ad se pertinentis pugnae intenta.
<livy. urbe. 33.9.5> phalanx, quae venerat agmen magis quam acies aptiorque itineri quam pugnae, vixdum in iugum evaserat.
<livy. urbe. 33.9.6> in hos incompositos Quinctius, quamquam pedem referentes in dextro cornu suos cernebat, elephantis prius in hostem actis impetum facit, ratus partem profligatam cetera tracturam.
<livy. urbe. 33.9.7> non dubia res fuit; extemplo terga vertere Macedones, terrore primo bestiarum aversi.
<livy. urbe. 33.9.8> et ceteri quidem hos pulsos sequebantur; unus e tribunis militum ex tempore capto consilio, cum viginti signorum militibus, relicta ea  parte suorum, quae haud dubie vincebat, brevi circuitu dextrum cornu hostium aversum invadit.
<livy. urbe. 33.9.9> nullam aciem ab tergo adortus non turbasset; ceterum ad communem omnium in tali re trepidationem accessit,
<livy. urbe. 33.9.10> quod phalanx Macedonum gravis atque immobilis nec circumagere se poterat, nec hoc qui a fronte paulo ante pedem referentes tunc ultro territis instabant patiebantur.
<livy. urbe. 33.9.11> ad hoc loco etiam premebantur, quia iugum, ex quo pugnaverant, dum per proclive pulsos insecuntur, tradiderant hosti ad terga sua circumducto. paulisper in medio caesi, deinde omissis plerique armis capessunt fugam.
<livy. urbe. 33.10.1> Philippus cum paucis peditum equitumque primo tumulum altiorem inter ceteros cepit, ut specularetur, quae in laeva parte suorum fortuna esset;
<livy. urbe. 33.10.2> deinde, postquam fugam effusam animadvertit et omnia circa iuga signis atque armis fulgere, tum et ipse acie excessit.
<livy. urbe. 33.10.3> Quinctius cum institisset cedentibus, repente quia erigentes hastas Macedonas conspexerat,
<livy. urbe. 33.10.4> quidnam pararent incertus, paulisper novitate rei constituit signa; deinde, ut accepit hunc morem esse Macedonum tradentium sese, parcere victis in animo habebat.
<livy. urbe. 33.10.5> ceterum ab ignaris militibus, omissam ab hoste pugnam et quid imperator vellet, impetus in eos est factus, et primis caesis ceteri in fugam dissipati sunt.
<livy. urbe. 33.10.6> rex effuso cursu Tempe petit. ibi ad Gonnos diem unum substitit ad excipiendos, si qui proelio superessent. Romani victores in castra hostium spe praedae irrumpunt; ea magna iam ex part direpta ab Aetolis inveniunt.
<livy. urbe. 33.10.7> caesa eo die octo milia hostium,
<livy. urbe. 33.10.8> quinque capta. ex victoribus septingenti ferme ceciderunt. si Valerio qui credat omnium rerum inmodice numerum augenti, quadraginta milia hostium eo die sunt caesa; capta—ibi modestius mendacium est—
<livy. urbe. 33.10.9> quinque milia septingenti, signa militaria ducenta undequinquaginta. Claudius quoque duo et triginta milia hostium caesa scribit, capta quattuor milia et trecentos.
<livy. urbe. 33.10.10> nos non minimo potissimum numero  credidimus, sed Polybium secuti sumus, non incertum auctorem cum omnium Romanarum rerum tum praecipue in Graecia gestarum.
<livy. urbe. 33.11.1> Philippus conlectis ex fuga, qui variis casibus pugnae dissipati vestigia eius secuti fuerant, missisque Larisam ad commentarios regios comburendos, ne in hostium venirent potestatem, in Macedoniam concessit.
<livy. urbe. 33.11.2> Quinctius captivis praedaque partim venumdatis, partim militi concessis Larisam est profectus, hauddum satis gnarus, quam regionem petisset rex quidve pararet.
<livy. urbe. 33.11.3> caduceator eo regius venit, specie ut indutiae essent, donec tollerentur ad sepulturam, qui in acie cecidissent, re vera ad petendam veniam legatis mittendis.
<livy. urbe. 33.11.4> utrumque ab Romano impetratum. adiecta etiam illa vox, bono animo esse regem ut iuberet, quae maxime Aetolos offendit iam tumentis querentisque mutatum victoria imperatorem:
<livy. urbe. 33.11.5> ante pugnam omnia magna parvaque communicare cum sociis solitum; nunc omnium expertes consiliorum esse, suo ipsum arbitrio cuncta agere,
<livy. urbe. 33.11.6> cum Philippo iam gratiae privatae locum quaerere, ut dura atque aspera belli Aetoli exhauserint,
<livy. urbe. 33.11.7> pacis gratiam et fructum Romanus in se vertat. et haud dubie decesserat iis aliquantum honoris; sed cur neglegerentur, ignorabant. donis regis inminere credebant invicti ab ea cupiditate animi virum;
<livy. urbe. 33.11.8> sed et suscensebat non inmerito Aetolis ob insatiabilem aviditatem praedae et arrogantiam eorum, victoriae gloriam in se rapientium,
<livy. urbe. 33.11.9> quae vanitate sua omnium aures offendebat, et Philippo sublato, fractis opibus Macedonici regni Aetolos habendos Graeciae dominos cernebat.
<livy. urbe. 33.11.10> ob eas causas multa sedulo, ut viliores levioresque apud omnis essent et viderentur, faciebat.
<livy. urbe. 33.12.1> indutiae quindecim dierum datae hosti erant et cum ipso rege constitutum conloquium; cuius priusquam tempus veniret, in consilium advocavit socios;
<livy. urbe. 33.12.2> rettulit, quas leges pacis placeret dici. Amynander, Athamanum rex, paucis sententiam absolvit: ita componendam  pacem esse, ut Graecia etiam absentibus Romanis satis potens tuendae simul pacis libertatisque esset.
<livy. urbe. 33.12.3> Aetolorum asperior oratio fuit, qui pauca praefati recte atque ordine imperatorem Romanum facere,
<livy. urbe. 33.12.4> quod, quos belli socios habuisset, cum iis communicaret pacis consilia; falli autem eum tota re, si aut Romanis pacem aut Graeciae libertatem satis firmam se credat relicturum nisi Philippo aut occiso aut regno pulso; quae utraque proclivia esse, si fortuna uti vellet.
<livy. urbe. 33.12.5> ad haec Quinctius negare Aetolos aut moris Romanorum memorem aut sibi ipsis convenientem sententiam dixisse.
<livy. urbe. 33.12.6> et illos prioribus omnibus conciliis conloquiisque de condictionibus pacis semper,
<livy. urbe. 33.12.7> non ut ad internecionem bellaretur, disseruisse et Romanos praeter vetustissimum morem victis parcendi praecipuum clementiae documentum dedisse pace Hannibali et Carthaginiensibus data.
<livy. urbe. 33.12.8> omittere se Carthaginienses; cum Philippo ipso quotiens ventum in conloquium? nec umquam, ut cederet regno, actum esse.
<livy. urbe. 33.12.9> an, quia victus proelio foret, inexpiabile bellum factum? cum armato hoste infestis animis concurri debere; adversus victos mitissimum quemque animum maximum habere.
<livy. urbe. 33.12.10> libertati Graeciae videri graves Macedonum reges; si regnum gensque tollatur, Thracas, Illyrios, Gallos deinde, gentes feras et indomitas,
<livy. urbe. 33.12.11> in Macedoniam se et in Graeciam effusuras. ne proxima quaeque amoliendo maioribus gravioribusque aditum ad se facerent.
<livy. urbe. 33.12.12> interfanti deinde Phaeneae, praetori Aetolorum, testificantique, si elapsus eo tempore Philippus foret, mox gravius eum rebellaturum, 'desistite tumultuari' inquit, 'ubi consultandum est.
<livy. urbe. 33.12.13> non iis condictionibus inligabitur rex, ut movere bellum possit.'
<livy. urbe. 33.13.1> hoc dimisso concilio postero die rex ad fauces,
<livy. urbe. 33.13.2> quae ferunt in Tempe—is datus erat locus conloquio—, venit; tertio die datur ei Romanorum ac sociorum frequens concilium.
<livy. urbe. 33.13.3> ibi Philippus perquam prudenter iis, sine quibus pax impetrari non poterat,  sua potius voluntate omissis quam altercando extorquerentur,
<livy. urbe. 33.13.4> quae priore conloquio aut imperata a Romanis aut postulata ab sociis essent, omnia se concedere, de ceteris senatui permissurum dixit.
<livy. urbe. 33.13.5> quamquam vel inimicissimis omnibus praeclusisse vocem videbatur Phaeneas tamen Aetolus cunctis tacentibus 'quid?
<livy. urbe. 33.13.6> nobis' inquit, 'Philippe, reddisne tandem Pharsalum et Larisam Cremasten et Echinum et Thebas Phthias?'
<livy. urbe. 33.13.7> cum Philippus nihil morari diceret, quo minus reciperent, disceptatio inter imperatorem Romanum et Aetolos orta est de Thebis;
<livy. urbe. 33.13.8> nam eas populi Romani iure belli factas esse Quinctius dicebat, quod integris rebus, exercitu ab se admoto, vocati in amicitiam, cum potestas libera desciscendi ab rege esset, regiam societatem Romanae praeposuissent;
<livy. urbe. 33.13.9> Phaeneas et pro societate belli, quae ante bellum habuissent, restitui Aetolis aecum censebat et ita in foedere primo cautum esse,
<livy. urbe. 33.13.10> ut belli praeda rerum, quae ferri agique possent, Romanos, ager urbesque captae Aetolos sequerentur.
<livy. urbe. 33.13.11> vos' inquit 'ipsi' Quinctius 'societatis istius leges rupistis, quo tempore relictis nobis cum Philippo pacem fecistis.
<livy. urbe. 33.13.12> quae si maneret, captarum tamen urbium illa lex foret; Thessaliae civitates sua voluntate in dicionem nostram venerunt.'
<livy. urbe. 33.13.13> haec cum omnium sociorum adsensu dicta Aetolis non in praesentia modo gravia auditu, sed mox etiam belli causa magnarumque ex eo cladium iis fuerunt.
<livy. urbe. 33.13.14> cum Philippo ita convenit, ut Demetrium filium et quosdam ex amicorum numero obsides et ducenta talenta daret, de ceteris Romam mitteret legatos; ad eam rem quattuor mensum indutiae essent.
<livy. urbe. 33.13.15> si pax non impetrata ab senatu foret, obsides pecuniamque reddi Philippo receptum est, causa Romano imperatori non alia maior fuisse dicitur maturandae pacis, quam quod Antiochum bellum transitumque in Europam moliri constabat.
<livy. urbe. 33.14.1> eodem tempore atque, ut quidam tradidere, eodem die ad Corinthum Achaei ducem regium  Androsthenem iusto proelio fuderunt.
<livy. urbe. 33.14.2> eam urbem pro arce habiturus Philippus adversus Graeciae civitates et principes inde evocatos per speciem conloquendi, quantum equitum dare Corinthii ad bellum possent,
<livy. urbe. 33.14.3> retinuerat pro obsidibus, et praeter quingentos Macedonas mixtosque ex omni genere auxiliorum octingentos,
<livy. urbe. 33.14.4> quot iam ante ibi fuerant, mille Macedonum eo miserat et mille ac ducentos Illyrios Thracasque et Cretenses, qui in utraque parte militabant, octingentos.
<livy. urbe. 33.14.5> his additi Boeoti Thessalique et Acarnanes mille, scutati omnes, et septingenti ex ipsorum Corinthiorum iuventute, impleta ut essent sex milia armatorum, fiduciam Androstheni fecerunt acie decernendi.
<livy. urbe. 33.14.6> Nicostratus, praetor Achaeorum, Sicyone erat cum duobus milibus peditum, centum equitibus, sed imparem se et numero et genere militum cernens moenibus non excedebat.
<livy. urbe. 33.14.7> regiae copiae peditum equitumque vagae Pellenensem et Phliasium et Cleonaeum agrum depopulabantur;
<livy. urbe. 33.14.8> postremo exprobrantes metum hosti in finis Sicyoniorum transcendebant; navibus etiam circumvecti omnem oram Achaiae vastabant.
<livy. urbe. 33.14.9> cum id effusius hostes et, ut fit ab nimia fiducia, neglegentius etiam facerent, Nicostratus spem nactus necopinantes eos adgrediendi circa finitimas civitates nuntium occultum mittit,
<livy. urbe. 33.14.10> quo die et quod ex quaque civitate armati ad Apelaurum—Stymphaliae terrae is locus est—convenirent.
<livy. urbe. 33.14.11> omnibus ad diem edictam paratis profectus inde extemplo per Phliasiorum fines nocte Cleonas insciis omnibus, quid pararet, pervenit.
<livy. urbe. 33.14.12> erant autem cum eo quinque milia peditum, ex quibus * armaturae levis, et trecenti equites. cum iis copiis, dimissis qui specularentur, quam in partem hostes effunderent sese, opperiebatur.
<livy. urbe. 33.15.1> Androsthenes omnium ignarus Corintho profectus ad Nemeam—amnis est Corinthium et Sicyonium interfluens agrum castra locat.
<livy. urbe. 33.15.2> ibi partem dimidiam exercitus, divisam trifariam, et omnes equites discurrere ad depopulandos  simul Pellenensem Sicyoniumque agros et Phliasium iubet.
<livy. urbe. 33.15.3> haec tria diversa agmina discessere. quod ubi Cleonas ad Nicostratum perlatum est, extemplo validam mercennariorum manum praemissam ad occupandum saltum,
<livy. urbe. 33.15.4> per quem transitus in Corinthium est agrum, ante signa equitibus, ut praegrederentur, locatis ipse confestim agmine duplici sequitur.
<livy. urbe. 33.15.5> parte una mercennarii milites ibant cum levi armatura, altera clipeati; id in illarum gentium exercitibus robur erat.
<livy. urbe. 33.15.6> iam haud procul castris aberant pedites equitesque et Thracum quidam in vagos palatosque per agros hostis impetum fecerant, cum repens terror castris infertur.
<livy. urbe. 33.15.7> trepidare dux, ut qui hostes nusquam nisi raros in collibus ante Sicyonem non audentis agmen demittere in campos vidisset, ab Cleonis quidem accessuros numquam credidisset.
<livy. urbe. 33.15.8> revocari tuba iubet vagos a castris dilapsos; ipse raptim capere arma iussis militibus infrequenti agmine porta egressus super flumen instruit aciem.
<livy. urbe. 33.15.9> ceterae copiae, vix conligi atque instrui cum potuissent, primum hostium impetum non tulerunt;
<livy. urbe. 33.15.10> Macedones et maxime omnium frequentes ad signa fuerant et diu ancipitem victoriae spem fecerunt;
<livy. urbe. 33.15.11> postremo fuga ceterorum nudati, cum duae iam acies hostium ex diverso, levis armatura ab latere, clipeati caetratique a fronte urgerent, et ipsi re inclinata primo rettulere pedem,
<livy. urbe. 33.15.12> deinde inpulsi terga vertunt et plerique abiectis armis, nulla spe castrorum tenendorum relicta, Corinthum petierunt.
<livy. urbe. 33.15.13> Nicostratus mercennariis militibus ad hos persequendos, equitibus Thracumque auxiliis in populatores agri Sicyonii missis magnam ibi quoque caedem edidit, maiorem prope quam in proelio ipso.
<livy. urbe. 33.15.14> ex iis quoque, qui Pellenen Phliuntaque depopulati erant, incompositi partim omniumque ignari ad castra revertentes in hostium stationes tamquam in suas inlati sunt,
<livy. urbe. 33.15.15> partim ex discursu id, quod erat, suspicati ita se in fugam passim sparserunt, ut ab ipsis agrestibus errantes circumvenirentur.
<livy. urbe. 33.15.16> ceciderunt eo die mille et quingenti, capti trecenti. Achaia omnis magno liberata metu.
<livy. urbe. 33.16.1> priusquam dimicaretur ad Cynoscephalas, L. Quinctius Corcyram excitis Acarnanum principibus, quae sola Graeciae gentium in societate Macedonum manserat, initium quoddam ibi motus fecit.
<livy. urbe. 33.16.2> duae autem maxime causae eos tenuerant in amicitia regis,
<livy. urbe. 33.16.3> una fides insita genti, altera metus odiumque Aetolorum. concilium Leucadem indictum est. eo neque cuncti convenere Acarnanum populi, nec iis, qui convenerant, idem placuit; sed duo principes et magistratus pervicerunt, ut privatum decretum Romanae societatis fieret.
<livy. urbe. 33.16.4> id omnes, qui afuerant, aegre passi; et in hoc fremitu gentis a Philippo missi duo principes Acarnanum, Androcles et Echedemus, non ad tollendum modo decretum Romanae societatis valuerunt,
<livy. urbe. 33.16.5> sed etiam ut Archelaus et Bianor, principes gentis ambo, quod auctores eius sententiae fuissent, proditionis in concilio damnarentur, et Zeuxidae praetori, quod de ea re rettulisset, imperium abrogaretur.
<livy. urbe. 33.16.6> rem temerariam, sed eventu prosperam damnati fecerunt. suadentibus namque amicis, cederent tempori et Corcyram ad Romanos abirent,
<livy. urbe. 33.16.7> statuerunt offerre se multitudini et aut eo ipso lenire iras aut pati,
<livy. urbe. 33.16.8> quod casus tulisset. cum se frequenti concilio intulissent, primo murmur ac fremitus admirantium, silentium mox a verecundia simul pristinae dignitatis ac misericordia praesentis fortunae ortum est.
<livy. urbe. 33.16.9> potestate quoque dicendi facta principio suppliciter, procedente autem oratione, ubi ad crimina diluenda ventum est,
<livy. urbe. 33.16.10> cum tanta fiducia, quantam innocentia dabat, disseruerunt; postremo ultro aliquid etiam queri et castigare iniquitatem simul in se crudelitatemque ausi ita adfecerunt animos,
<livy. urbe. 33.16.11> ut omnia, quae in eos decreta erant, frequentes tollerent neque eo minus redeundum in societatem Philippi abnuendamque Romanorum amicitiam censerent.
<livy. urbe. 33.17.1> Leucade haec sunt decreta. id caput Acarnaniae erat, eoque in concilium omnes populi conveniebant.
<livy. urbe. 33.17.2> itaque cum haec repentina mutatio Corcyram ad legatum Flamininum perlata esset, extemplo cum classe profectus Leucadem ad Heraeum, quod vocant, naves adplicuit.
<livy. urbe. 33.17.3> inde cum omni genere tormentorum machinarumque, quibus expugnantur urbes ad muros accessit, ad primum terrorem ratus inclinari animos posse.
<livy. urbe. 33.17.4> postquam pacati nihil ostendebatur, tum vineas turresque erigere et arietem admovere muris coepit.
<livy. urbe. 33.17.5> Acarnania universa inter Aetoliam atque Epirum posita solem occidentem et mare Siculum spectat.
<livy. urbe. 33.17.6> Leucadia nunc insula est, vadoso freto, quod perfossum manu est, ab Acarnania divisa; tum paeninsula erat, occidentis regione artis faucibus cohaerens Acarnaniae;
<livy. urbe. 33.17.7> quingentos ferme passus longae eae fauces erant, latae haud amplius centum et viginti. in iis angustiis Leucas posita est, colli adplicata verso in orientem et Acarnaniam;
<livy. urbe. 33.17.8> ima urbis plana sunt, iacentia ad mare, quo Leucadia ab Acarnania dividitur. inde terra marique expugnabilis est; nam et vada sunt stagno similiora quam mari, et campus terrenus omnis operique facilis.
<livy. urbe. 33.17.9> itaque multis simul locis aut subruti aut ariete decussi ruebant muri. sed quam urbs ipsa opportuna oppugnantibus erat, tam inexpugnabiles hostium animi.
<livy. urbe. 33.17.10> die ac nocte intenti reficere quassata muri, obstruere, quae patefacta ruinis erant, proelia inpigre inire et armis magis muros quam se ipsos moenibus tutari;
<livy. urbe. 33.17.11> diutiusque spe Romanorum obsidionem eam extraxissent, ni exules quidam Italici generis Leucade habitantes ab arce milites accepissent.
<livy. urbe. 33.17.12> eos tamen ex superiore loco magno cum tumultu decurrentes acie in foro instructa iusto proelio aliquamdiu Leucadii sustinuerunt.
<livy. urbe. 33.17.13> interim et scalis capta multis locis moenia, et per stragem lapidum ac ruinas transcensum in urbem;
<livy. urbe. 33.17.14> iamque ipse legatus magno  agmine circumvenerat pugnantes. tum pars in medio caesi pars armis abiectis dediderunt sese victori.
<livy. urbe. 33.17.15> et post dies paucos audito proelio, quo ad Cynoscephalas pugnatum erat, omnes Acarnaniae populi in dicionem legati venerunt.
<livy. urbe. 33.18.1> iisdem diebus, omnia simul inclinante fortuna, Rhodii quoque ad vindicandam a Philippo continentis regionem—Peraeam vocant—possessam maioribus suis,
<livy. urbe. 33.18.2> Pausistratum praetorem cum octingentis Achaeis peditibus, mille et octingentis fere armatis, ex vario genere auxiliorum collectis, miserunt;
<livy. urbe. 33.18.3> Galli et Pisuetae et Nisuetae et Tamiani et Arei ex Africa et Laudiceni ex Asia erant.
<livy. urbe. 33.18.4> cum iis copiis Pausistratus Tendeba in Stratonicensi agro, locum peropportunum, ignaris regiis, qui Therae erant, occupavit.
<livy. urbe. 33.18.5> in tempore et ad id ipsum excitum auxilium, mille Achaei pedites cum centum equitibus supervenerunt;
<livy. urbe. 33.18.6> Theoxenus iis praeerat. Dinocrates, regius praefectus, reciperandi castelli causa primo castra ad ipsa Tendeba movet, inde ad alterum castellum, item Stratonicensis agri—Astragon vocant—; omnibusque ex praesidiis,
<livy. urbe. 33.18.7> quae multifariam disiecta erant, devocatis et ab ipsa Stratonicea Thessalorum auxiliaribus ad Alabanda, ubi hostes erant, ducere pergit.
<livy. urbe. 33.18.8> nec Rhodii pugnam detractaverunt. ita castris in propinquo locatis extemplo in aciem descensum est.
<livy. urbe. 33.18.9> Dinocrates quingentos Macedonas dextro cornu, laevo Agrianas locat, in medium accipit contractos ex castellorum — Cares maxime erant—praesidiis, equites cornibus circumdat et Cretensium auxiliares Thracumque.
<livy. urbe. 33.18.10> Rhodii Achaeos * milites, lectam peditum manum, habuere,
<livy. urbe. 33.18.11> medios mixta ex pluribus gentibus auxilia, equites levisque armaturae quod erat cornibus circumiectum.
<livy. urbe. 33.18.12> eo die steterunt tantum acies utraque super ripam, qui tenui tum aqua interfluebat, torrentis paucisque telis emissis in castra receperunt sese. postero die eodem ordine instructi maius aliquanto proelium quam  pro numero edidere pugnantium.
<livy. urbe. 33.18.13> neque enim plus terna milia peditum fuere et centeni ferme equites.
<livy. urbe. 33.18.14> ceterum non numero tantum nec armorum genere, sed animis quoque paribus et aequa spe pugnarunt. Achaei primi torrente superato in Agrianas impetus fecerunt;
<livy. urbe. 33.18.15> deinde tota prope cursu transgressa amnem acies est.
<livy. urbe. 33.18.16> diu anceps pugna stetit. numero Achaei mille ipsi, quadringentos loco pepulere; inclinato deinde laevo cornu in dextrum omnes conisi.
<livy. urbe. 33.18.17> Macedones, usque dum ordines et veluti stipata phalanx constabat, moveri nequiverunt;
<livy. urbe. 33.18.18> postquam laevo latere nudato circumagere hastas in venientem ex transverso hostem conati sunt, turbati extemplo tumultum primo inter se fecerunt, terga deinde vertunt, postremo abiectis armis in praecipitem fugam effunduntur.
<livy. urbe. 33.18.19> Bargylias petentes fugerunt; eodem Dinocrates perfugit. Rhodii quantum diei superfuit secuti receperunt sese in castra. satis constat, si confestim victores Stratoniceam petissent, recipi eam urbem sine certamine potuisse.
<livy. urbe. 33.18.20> praetermissa eius rei occasio est, dum in castellis vicisque recipiendis Peraeae tempus teritur.
<livy. urbe. 33.18.21> interim animi eorum, qui Stratoniceam praesidio obtinebant, confirmati sunt. mox et Dinocrates cum iis, quae proelio superfuerant, copiis intravit muros.
<livy. urbe. 33.18.22> nequiquam inde obsessa oppugnataque urbs est, nec recipi nisi aliquanto post per Antiochum potuit. haec in Thessalia, haec in Achaia, haec in Asia per eosdem dies ferme gesta.
<livy. urbe. 33.19.1> Philippus cum audisset Dardanos transgressos finis ab contemptu concussi tum regni superiora Macedoniae evastare,
<livy. urbe. 33.19.2> quamquam toto prope orbe terrarum, undique se suosque exigente fortuna, urgebatur,
<livy. urbe. 33.19.3> tamen morte tristius ratus Macedoniae etiam possessione pelli, dilectu raptim per urbes Macedonum habito cum sex milibus peditum et quingentis equitibus circa Stobos Paeoniae improviso hostes oppressit magna multitudo hominum in proelio, maior cupidine;
<livy. urbe. 33.19.4> praedandi palata per agros caesa est. quibus fuga in expedito fuit, ne temptato quidem casu pugnae in finis suos redierunt.
<livy. urbe. 33.19.5> ea una expeditione, non pro reliquo statu fortunae facta, refectis suorum animis Thessalonicam sese recepit.
<livy. urbe. 33.19.6> non tam in tempore Punicum bellum terminatum erat, ne simul et cum Philippo foret bellandum, quam opportune iam Antiocho ex Syria movente bellum Philippus est superatus;
<livy. urbe. 33.19.7> nam praeterquam quod facilius cum singulis, quam si in unum ambo simul contulissent vires, bellatum est, Hispania quoque sub idem tempus magno tumultu ad bellum consurrexit.
<livy. urbe. 33.19.8> Antiochus cum priore aestate omnibus, quae in Coele Syria sunt, civitatibus ex Ptolomaei dicione in suam potestatem redactis in hiberna Antiocheam concessisset, nihilo quietiora ea ipsis aestivis habuit.
<livy. urbe. 33.19.9> omnibus enim regni viribus conixus cum ingentis copias terrestris maritimasque comparasset, principio veris praemissis terra cum exercitu filiis duobus, Ardye ac Mithridate,
<livy. urbe. 33.19.10> iussisque Sardibus se opperiri ipse cum classe centum tectarum navium, ad hoc levioribus navigiis cercurisque ac lembis ducentis proficiscitur,
<livy. urbe. 33.19.11> simul per omnem oram Ciliciae Lyciaeque et Cariae temptaturus urbes, quae in dicione Ptolomaei essent, simul Philippum—necdum enim debellatum erat exercitu navibusque adiuturus.
<livy. urbe. 33.20.1> multa egregie Rhodii pro fide erga populum Romanum proque universo nomine Graecorum terra marique ausi sunt,
<livy. urbe. 33.20.2> nihil magnificentius, quam quod ea tempestate, non territi tanta mole inminentis belli, legatos ad regem miserunt, ne Chelidonias—promunturium Ciliciae est inclutum foedere antiquo Atheniensium cum regibus Persarum—superaret: si eo fine non contineret classem copiasque suas,
<livy. urbe. 33.20.3> se obviam ituros, non ab odio ullo, sed ne coniungi eum Philippo paterentur et impedimento esse Romanis liberantibus Graeciam.
<livy. urbe. 33.20.4> Coracesium eo tempore Antiochus  operibus oppugnabat, Zephyrio et Solis et Aphrodisiade et Coryco et superato Anemurio—promunturium id quoque Ciliciae est—Selinunte recepto.
<livy. urbe. 33.20.5> omnibus his aliisque eius orae castellis aut metu aut voluntate sine certamine in dicionem acceptis, Coracesium praeter spem clausis portis tenebat eum.
<livy. urbe. 33.20.6> ibi legati Rhodiorum auditi. et quamquam ea legatio erat,
<livy. urbe. 33.20.7> quae accendere regium animum posset, temperavit irae et legatos se Rhodum missurum respondit iisque mandaturum, ut renovarent vetusta iura cum ea civitate sua maiorumque suorum et vetarent eos pertimescere adventum regis: nihil aut iis aut sociis eorum noxiae futurum fraudive;
<livy. urbe. 33.20.8> nam Romanorum amicitiam se non violaturum, argumento et suam recentem ad eos legationem esse et senatus honorifica in se decreta responsaque.
<livy. urbe. 33.20.9> tum forte legati redierant ab Roma comiter auditi dimissique, ut tempus postulabat,
<livy. urbe. 33.20.10> incerto adhuc adversus Philippum eventu belli. cum haec legati regis in contione Rhodiorum agerent, nuntius venit debellatum ad Cynoscephalas esse. hoc nuntio accepto Rhodii dempto metu a Philippo omiserunt consilium obviam eundi classe Antiocho;
<livy. urbe. 33.20.11> illam alteram curam non omiserunt tuendae libertatis civitatum sociarum Ptolomaei, quibus bellum ab Antiocho imminebat.
<livy. urbe. 33.20.12> nam alias auxiliis iuverunt, alias providendo ac praemonendo conatus hostis, causaque libertatis fuerunt Cauniis, Myndiis, Halicarnassensibus Samiisque.
<livy. urbe. 33.20.13> non operae est persequi, ut quaeque acta in his locis sint, cum ad ea, quae propria Romani belli sunt, vix sufficiam.
<livy. urbe. 33.21.1> eodem tempore Attalus rex aeger ab Thebis Pergamum advectus moritur altero et septuagesimo anno, cum quattuor et quadraginta annos regnasset.
<livy. urbe. 33.21.2> huic viro praeter divitias nihil ad spem regni fortuna dederat. iis simul prudenter, simul magnifice utendo: effecit, primum ut sibi, deinde ut aliis non indignus videretur regno.
<livy. urbe. 33.21.3> victis deinde proelio uno Gallis,  quae tum gens recenti adventu terribilior Asiae erat, regium adscivit nomen, cuius magnitudini semper animum aequavit.
<livy. urbe. 33.21.4> summa iustitia suos rexit, unicam fidem sociis praestitit, comis uxori ac liberis—
<livy. urbe. 33.21.5> quattuor superstites habuit—, mitis ac munificus amicis fuit; regnum adeo stabile ac firmum reliquit, ut ad tertiam stirpem possessio eius descenderit.
<livy. urbe. 33.21.6> cum hic status rerum in Asia Graeciaque et Macedonia esset, vixdum terminato cum Philippo bello, pace certe nondum perpetrata, ingens in Hispania ulteriore coortum est bellum.
<livy. urbe. 33.21.7> M. Helvius eam provinciam obtinebat. is litteris senatum certiorem fecit Culcham et Luxinium regulos in armis esse,
<livy. urbe. 33.21.8> cum Culcha decem et septem oppida, cum Luxinio validas urbes Carmonem et Baldonem, in maritima ora Malacinos Sexetanosque et Baeturiam omnem et quae nondum animos nudaverant ad finitimorum motus consurrectura.
<livy. urbe. 33.21.9> his litteris a M. Sergio praetore, cuius iurisdictio inter civis et peregrinos erat, recitatis decreverunt patres, ut comitiis praetorum perfectis, cui praetori provincia Hispania obvenisset, is primo quoque tempore de bello Hispaniae ad senatum referret.
<livy. urbe. 33.22.1> sub idem tempus consules Romam venerunt;
<livy. urbe. 33.22.2> quibus in aede Bellonae senatum habentibus postulantibusque triumphum ob res prospere bello gestas C. Atinius Labeo et C. Afranius tribuni plebis, ut separatim de triumpho agerent consules, postularunt: communem se relationem de ea re fieri non passuros, ne par honos in dispari merito esset.
<livy. urbe. 33.22.3> cum Q. Minucius utrique Italiam provinciam obtigisse diceret, communi animo consilioque se et collegam res gessisse,
<livy. urbe. 33.22.4> et C. Cornelius adiceret Boios adversus se transgredientis Padum, ut Insubribus Cenomanisque auxilio essent, depopulante vicos eorum atque agros collega ad sua tuenda aversos esse,
<livy. urbe. 33.22.5> tribuni res tantas bello gessisse C. Cornelium fateri, ut non magis de triumpho eius quam de honore diis inmortalibus habendo dubitari  possit;
<livy. urbe. 33.22.6> non tamen nec illum nec quemquam alium civem tantum gratia atque opibus valuisse, ut, cum sibi meritum triumphum inpetrasset, collegae eunden honorem inmeritum inpudenter petenti daret.
<livy. urbe. 33.22.7> Q. Minucium in Liguribus levia proelia, vix digna dictu, fecisse, in Gallia magnum numerum militum amisisse.
<livy. urbe. 33.22.8> nominabant etiam tribunos militum; T. Iuventium' Cn. Ligurium legionis quartae adversa pugna cum multis aliis viris fortibus, civibus ac sociis, cecidisse oppidorum paucorum ac vicorum falsas
<livy. urbe. 33.22.9> et in tempus simulatas sine ullo pignore deditiones factas esse.
<livy. urbe. 33.22.10> hae inter consules tribunosque altercationes biduum tenuerunt, victique perseverantia tribunorum consules separatim rettulerunt.
<livy. urbe. 33.23.1> C. Cornelio omnium consensu decretus triumphus. et Placentini Cremonensesque addiderunt favorem consuli,
<livy. urbe. 33.23.2> gratias agentes commemorantesque obsidione sese ab eo liberatos, plerique etiam, cum capti apud hostes essent, servitute exemptos.
<livy. urbe. 33.23.3> Q. Minucius temptata tantum relatione, cum adversum omnem senatum videret, in monte Albano se triumphaturum et iure imperii consularis et multorum clarorum virorum exemplo dixit.
<livy. urbe. 33.23.4> C. Cornelius de Insubribus Cenomanisque in magistratu triumphavit. multa signa militaria tulit, multa Gallica spolia captivis carpentis transvexit,
<livy. urbe. 33.23.5> multi nobiles Galli ante currum ducti, inter quos quidam Hamilcarem,
<livy. urbe. 33.23.6> ducem Poenorum, fuisse auctores sunt; ceterum magis in se convertit oculos Cremonensium Placentinorum. que colonorum turba, pilleatorum currum sequentium.
<livy. urbe. 33.23.7> aeris tulit in triumpho ducenta triginta septem milia quingentos, argenti bigati undeoctoginta milia; septuageni aeris militibus divisi, duplex centurioni, triplex equiti.
<livy. urbe. 33.23.8> Q. Minucius consul de Liguribus Boisque Gallis in monte Albano triumphavit. is triumphus, ut loco et fama rerum gestarum et, quod sumptum non erogatum ex aerario omnes sciebant, inhonoratior fuit, ita signis carpentisque et spoliis ferme aequabat  pecuniae etiam prope par summa fuit;
<livy. urbe. 33.23.9> aeris tralata ducenta quinquaginta quattuor milia, argenti bigati quinquaginta tria milia et ducenti; militibus centurionibusque et equitibus idem in singulos datum, quod dederat collega.
<livy. urbe. 33.24.1> secundum triumphum consularia comitia habita. creati consules L. Furius Purpurio et M.
<livy. urbe. 33.24.2> Claudius Marcellus. praetores postero die facti Q. Fabius Buteo, Ti. Sempronius Longus, Q. Minucius Thermus, M'. Acilius Glabrio, L. Apustius Fullo, C. Laelius.
<livy. urbe. 33.24.3> exitu ferme anni litterae a. T. Quinctio venerunt se signis conlatis cum rege Philippo in Thessalia pugnasse, hostium exercitum fusum fugatumque.
<livy. urbe. 33.24.4> hae litterae prius in senatu a M. Sergio praetore, deinde ex auctoritate patrum in contione sunt recitatae et ob res prospere gestas in dies quinque supplicationes decretae.
<livy. urbe. 33.24.5> brevi post legati et ab T. Quinctio et ab rege Philippo venerunt. Macedones deducti extra urbem in villam publicam, ibique eis locus et lautia praebita et ad aedem Bellonae senatus datus.
<livy. urbe. 33.24.6> ibi haud multa verba facta, cum Macedones, quodcumque senatus censuisset, id regem facturum esse dicerent.
<livy. urbe. 33.24.7> decem legati more maiorum, quorum ex consilio T. Quinctius imperator leges pacis Philippo daret, decreti, adiectumque, ut in eo numero legatorum P. Sulpicius et P. Villius essent, qui consules provinciam Macedoniam obtinuissent.
<livy. urbe. 33.24.8> Cosanis † eo die postulantibus, ut sibi colonorum numerus augeretur,
<livy. urbe. 33.24.9> mille adscribi iussi, dum ne quis in eo numero esset, qui post P. Cornelium et Ti. Sempronium consules hostis faisset.
<livy. urbe. 33.25.1> ludi Romani eo anno in circo scaenaque ab aedilibus curulibus P. Cornelio Scipione et Cn. Manlio Vulsone et magnificentius quam alias facti et laetius propter res bello bene gestas spectati, totique ter instaurati.
<livy. urbe. 33.25.2> plebei septiens instaurati; M'. Acilius  Glabrio et C. Laelius eos ludos fecerunt;
<livy. urbe. 33.25.3> et de argento multaticio tria signa aenea, Cererem Liberumque que et Liberam, posuerunt.
<livy. urbe. 33.25.4> L. Furius et M. Claudius Marcellus consulatu inito, cum de provinciis ageretur et Italiam utrique provinciam senatus decerneret, ut Macedoniam cum Italia sortirentur tendebant.
<livy. urbe. 33.25.5> Marcellus, provinciae cupidior, pacem simulatam ac fallacem dicendo et rebellaturum, si exercitus inde deportatus esset, regem,
<livy. urbe. 33.25.6> dubios sententiae patres fecerat. et forsitan obtinuisset consul, ni Q. Marcius Ralla et C. Atinius Labeo tribuni plebis se intercessuros dixissent, ni prius ipsi ad plebem tulissent, vellent iuberentne cum rege Philippo pacem esse.
<livy. urbe. 33.25.7> ea rogatio in Capitolio ad plebem lata est; omnes quinque et triginta tribus 'uti rogas' iusserunt.
<livy. urbe. 33.25.8> et quo magis pacem ratam esse in Macedonia vulgo laetarentur, tristis ex Hispania adlatus nuntius effecit vulgataeque litterae '
<livy. urbe. 33.25.9> C. Sempronium Tuditanum proconsulem in citeriore Hispania proelio victum, exercitum eius fusum fugatumque, multos inlustris viros in acie cecidisse, Tuditanum cum gravi vulnere relatum ex proelio haud ita multo post expirasse.'
<livy. urbe. 33.25.10> consulibus ambobus Italia provincia cum iis legionibus, quas superiores consules habuissent, decreta, et ut quattuor legiones novas scriberent, duas urbanas, duas, quae quo senatus censuisset mitterentur;
<livy. urbe. 33.25.11> et T. Quinctius Flamininus cum duabus legionibus provinciam eodem exercitu obtinere iussus; imperium ei prorogatum satis iam ante videri esse.
<livy. urbe. 33.26.1> praetores deinde provincias sortiti, L. Apustius Fullo urbanam iurisdictionem, M'. Acilius Glabrio inter civis et peregrinos, Q. Fabius Buteo Hispaniam ulteriorem,
<livy. urbe. 33.26.2> Q. Minucius Thermus citeriorem, C. Laelius Siciliam, Ti. Sempronius Longus Sardiniam.
<livy. urbe. 33.26.3> Q. Fabio Buteoni et Q. Minucio, quibus Hispaniae provinciae evenerant; consules legiones singulas ex quattuor ab se scriptis,
<livy. urbe. 33.26.4> quas videretur, ut darent decretum est et socium ac Latini  nominis quaterna milia peditum, trecenos equites; iique primo quoque tempore in provincias ire iussi.
<livy. urbe. 33.26.5> bellum in Hispania quinto post anno motum est, quam simul cum Punico bello fuerat finitum.
<livy. urbe. 33.26.6> priusquam aut hi praetores ad bellum prope novum, quia tum primum suo nomine sine ullo Punico exercitu aut duce ad arma ierant, proficiscerentur, aut ipsi consules ab urbe moverent, procurare, ut adsolet, prodigia, quae nuntiabantur, iussi.
<livy. urbe. 33.26.7> P. Villius eques Romanus in Sabinos proficiscens fulmine ipse equusque exanimati fuerant;
<livy. urbe. 33.26.8> aedis Feroniae in Capenati de caelo tacta erat; ad Monetae duarum hastarum spicula arserant; lupus Esquilina porta ingressus, frequentissima parte urbis cum in forum decurrisset,
<livy. urbe. 33.26.9> Tusco vico atque inde Cermalo per portam Capenam prope intactus evaserat. haec prodigia maioribus hostiis sunt procurata.
<livy. urbe. 33.27.1> iisdem diebus Cn. Cornelius Blasio, qui ante C. Sempronium Tuditanum citeriorem Hispaniam obtinuerat, ovans ex senatus consulto urbem est ingressus.
<livy. urbe. 33.27.2> tulit prae se auri mille et quingenta quindecim pondo, argenti viginti milia, signati denarium triginta quattuor milia et quingentos.
<livy. urbe. 33.27.3> L. Stertinius ex ulteriore Hispania, ne temptata quidem triumphi spe, quinquaginta milia pondo argenti in aerarium intulit
<livy. urbe. 33.27.4> et de manubiis duos fornices in foro bovario ante Fortunae aedem et matris Matutae, unum in maximo circo fecit et his fornicibus signa aurata inposuit.
<livy. urbe. 33.27.5> haec per hiemem ferme acta. hibernabat eo tempore Elatiae T. Quinctius, a quo cum multa socii peterent, Boeoti petierunt impetraveruntque, ut, qui suae gentis militassent apud Philippum, sibi restituerentur.
<livy. urbe. 33.27.6> id a Quinctio facile impetratum, non quia satis dignos eos credebat, sed quia Antiocho rege iam suspecto favor conciliandus nomini Romano apud civitates erat.
<livy. urbe. 33.27.7> restitutis iis confestim apparuit, quam nulla inita apud Boeotos  gratia esset; nam ad Philippum legatos gratias agentes ei pro redditis hominibus, perinde atque ipsis et non Quinctio et Romanis id datum esset, miserunt et comitiis proximis Boeotarchen ob nullam aliam causam Brachyllem quendam,
<livy. urbe. 33.27.8> quam quod praefectus Boeotorum apud regem militantium fuisset,
<livy. urbe. 33.27.9> fecerunt praeteritis Zeuxippo et Pisistrato aliisque, qui Romanae societatis auctores fuerant.
<livy. urbe. 33.27.10> id aegre et in praesentia hi passi et in futurum etiam metum ceperunt: cum ad portas prope sedente exercitu Romano ea fierent quidnam se futurum esse profectis in Italiam Romanis,
<livy. urbe. 33.27.11> Philippo ex propinquo socios adiuvante et infesto iis, qui partis adversae fuissent?
<livy. urbe. 33.28.1> dum Romana arma in propinquo haberent, tollere Brachyllem, principem fautorum regis, statuerunt.
<livy. urbe. 33.28.2> et tempore ad eam rem capto, cum in publico epulatus reverteretur domum temulentus prosequentibus mollibus viris,
<livy. urbe. 33.28.3> qui ioci causa convivio celebri interfuerant, ab sex armatis, quorum tres Italici, tres Aetoli erant, circumventus occiditur. fuga comitum et quiritatio facta et tumultus per totam urbem discurrentium cum luminibus;
<livy. urbe. 33.28.4> percussores proxima porta evaserunt. luce prima contio frequens velut ex ante indicto aut voce praeconis convocata in theatro erat. palam ab suo comitatu et obscenis illis viris fremebant interfectum,
<livy. urbe. 33.28.5> animis autem Zeuxippum auctorem destinabant caedis.
<livy. urbe. 33.28.6> in praesentia placuit comprehendi eos, qui simul fuissent,
<livy. urbe. 33.28.7> quaestionemque ex iis haberi. qui dum quaeruntur, Zeuxippus constanti animo avertendi ab se criminis causa in contionem progressus errare ait homines, qui tam atrocem caedem pertinere ad illos semiviros crederent,
<livy. urbe. 33.28.8> multaque in eam partem probabiliter est argumentatus, quibus fidem apud quosdam fecit numquam, si sibi conscius esset, oblaturum se multitudini mentionemve eius caedis nullo lacessente facturum fuisse;
<livy. urbe. 33.28.9> alii non dubitare inpudenter obviam crimini eundo suspicionem averti. torti post paulo insontes,  cum scirent ipsi nihil, opinione omnium pro indicio Zeuxippum et Pisistratum nominaverunt nullo adiecto,
<livy. urbe. 33.28.10> cur scire quicquam viderentur, argumento. Zeuxippus tamen cum Stratonida quodam nocte perfugit Tanagram, suam magis conscientiam quam indicium hominum nullius rei consciorum metuens;
<livy. urbe. 33.28.11> Pisistratus spretis indicibus Thebis mansit. servus erat Zeuxippi, totius internuntius et minister rei, quem indicem Pisistratus timens eo ipso timore ad indicium protraxit. litteras ad Zeuxippum mittit, ut servum conscium tolleret:
<livy. urbe. 33.28.12> non tam idoneum ad celandam rem eum videri sibi, quam ad agendam fuerit. has qui tulerat litteras iussus Zeuxippo dare quam primum,
<livy. urbe. 33.28.13> quia non statim conveniendi eius copia fuit, illi ipsi servo, quem ex omnibus domino fidissimum credebat, tradit et adicit a Pisistrato de re magno opere pertinente ad Zeuxippum esse.
<livy. urbe. 33.28.14> conscientia ictus, cum extemplo traditurum eas adfirmasset, aperit perlectisque litteris pavidus Thebas refugit et ad magistratus indicium defert.
<livy. urbe. 33.28.15> et Zeuxippus quidem fuga servi motus Anthedonem, tutiorem exilio locum ratus, concessit; de Pisistrato aliisque quaestiones tormentis habitae et sumptum supplicium est.
<livy. urbe. 33.29.1> efferavit ea caedes Thebanos Boeotosque omnis ad execrabile odium Romanorum, credentis non sine consilio imperatoris Romani Zeuxippum, principem gentis, id facinus conscisse. ad rebellandum neque vires neque ducem habebant;
<livy. urbe. 33.29.2> proximum bello quod erat, in latrocinium versi alios in hospitiis, alios vagos per hiberna milites ad varios commeantis usus excipiebant.
<livy. urbe. 33.29.3> quidam in ipsis itineribus ad notas latebras ab insidiantibus, pars in deserta per fraudem deversoria deducti opprimebantur;
<livy. urbe. 33.29.4> postremo non tantum ab odio sed etiam aviditate praedae ea facinora fiebant, quia negotiandi ferme causa argentum in zonis habentes in commeatibus erant.
<livy. urbe. 33.29.5> cum primo pauci, deinde in dies plures desiderarentur, infamis  esse Boeotia omnis coepit, et timidius quam in hostico egredi castris miles.
<livy. urbe. 33.29.6> tum Quinctius legatos ad quaerendum de latrociniis per civitates mittit. plurimae caedes circa Copaidem paludem inventae; ibi ex limo eruta extractaque ex stagno cadavera saxis aut amphoris, ut pondere traherentur in profundum, adnexa; multa facinora Acraephiae et Coroneae facta inveniebantur.
<livy. urbe. 33.29.7> Quinctius primo noxios tradi sibi iussit et pro quingentis militibus—tot enim interempti erant — quingenta talenta Boeotos conferre.
<livy. urbe. 33.29.8> quorum neutrum cum fieret, verbis tantum civitates excusarent nihil publico consilio factum esse, missis Athenas et in Achaiam legatis, qui testarentur socios iusto pioque se bello persecuturum Boeotos,
<livy. urbe. 33.29.9> et cum parte copiarum Ap. Claudio Acraephiam ire iusso ipse cum parte Coroneam circumsidit vastatis prius agris, qua ab Elatia duo diversa agmina iere.
<livy. urbe. 33.29.10> hac perculsi clade Boeoti, cum omnia terrore ac fuga completa essent, legatos mittunt. qui cum in castra non admitterentur, Achaei Atheniensesque supervenerunt.
<livy. urbe. 33.29.11> plus auctoritatis Achaei habuerunt deprecantes, quia, ni impetrassent pace Boeotis, bellum simul gerere decreverant.
<livy. urbe. 33.29.12> per Achaeos et Boeotis copia adeundi adloquendique Romanum facta est iussisque tradere noxios et multae nomine triginta conferre talenta pax data et ab oppugnatione recessiim.
<livy. urbe. 33.30.1> paucos post dies decem legati ab Roma venerunt, quorum ex consilio pax data Philippo in has leges est,
<livy. urbe. 33.30.2> ut omnes Graecorum civitates, quae in Europa quaeque in Asia essent, libertatem ac suas haberent leges; quae earum sub dicione Philippi fuissent, praesidia ex iis Philippus deduceret vacuasque traderet Romanis ante Isthmiorum tempus;
<livy. urbe. 33.30.3> deduceret et ex iis, quae in Asia essent, Euromo Pedasisque et Bargyliis et Iaso et Myrina et Abydo et Thaso et Perintho:
<livy. urbe. 33.30.4> eas quoque enim placere liberas esse; de Cianorum libertate Quinctium Prusiae, Bithynorum  regi, scribere, quid senatui et decem legatis placuisset;
<livy. urbe. 33.30.5> captivos transfugasque reddere Philippum Romanis et navis omnis tectas tradere praeter quinque et regiam unam inhabilis prope magnitudinis, quam sedecim versus remorum agebant;
<livy. urbe. 33.30.6> ne plus quinque milia armatorum haberet neve elephantum ullum; bellum extra Macedoniae fines ne iniussu senatus gereret;
<livy. urbe. 33.30.7> mille talentum daret populo Romano, dimidium praesens,
<livy. urbe. 33.30.8> dimidium pensionibus decem annorum. Valerius Antias quaternum milium pondo argenti vectigal in decem annos impositum regi tradit; Claudius in annos triginta quaterna milia pondo et ducena, in praesens viginti milia pondo.
<livy. urbe. 33.30.9> idem nominatim adiectum scribit, ne cum Eumene Attali filio—novus is tum rex erat —bellum gereret.
<livy. urbe. 33.30.10> in haec obsides accepti, inter quos Demetrius Philippi filius. adicit Antias Valerius Attalo absenti Aeginam insulam elephantosque dono datos,
<livy. urbe. 33.30.11> et Rhodiis Stratoniceam Cariaeque alias urbes, quas Philippus tenuisset; Atheniensibus insulas datas Parum, Imbrum, Delum, Scyrum.
<livy. urbe. 33.31.1> omnibus Graeciae civitatibus hanc pacem adprobantibus soli Aetoli decretum decem legatorum clam mussantes carpebant:
<livy. urbe. 33.31.2> litteras inanis vana specie libertatis adumbratas esse; cur enim alias Romanis tradi urbes nec nominari eas, alias nominari et sine traditione liberas iuberi esse,
<livy. urbe. 33.31.3> nisi quod, quae in Asia sint, liberentur, longinquitate ipsa tutiores, quae in Graecia sint, ne nominatae quidem intercipiantur, Corinthus et Chalcis et Oreus cum Eretria et Demetriade?
<livy. urbe. 33.31.4> nec tota ex vano criminatio erat. dubitabatur enim de Corintho et Chalcide et Demetriade, quia in senatus consulto, quo missi decem legati ab urbe erant, ceterae Graeciae atque Asiae urbes haud dubie liberabantur,
<livy. urbe. 33.31.5> de iis tribus urbibus legati, quod tempora rei publicae postulassent, id e re publica fideque sua facere ac statuere iussi erant.
<livy. urbe. 33.31.6> Antiochus rex erat, quem transgressurum in Europam, cum primum  ei vires suae satis placuissent, non dubitabant; ei tam
<livy. urbe. 33.31.7> opportunas ad occupandum patere urbes nolebant. ab Elatia profectus Quinctius Anticyram cum decem legatis, inde Corinthum traiecit. ibi consilia de libertate Graeciae dies prope totos in concilio decem legatorum agitabantur.
<livy. urbe. 33.31.8> identidem Quinctius liberandam omnem Graeciam, si Aetolorum linguas retundere, si veram caritatem ac maiestatem apud omnis nominis Romani vellent esse,
<livy. urbe. 33.31.9> si fidem facere ad liberandam Graeciam, non ad transferendum a Philippo ad se imperium sese mare traiecisse.
<livy. urbe. 33.31.10> nihil contra ea de libertate urbium alii dicebant; ceterum ipsis tutius esse manere paulisper sub tutela praesidii Romani quam pro Philippo Antiochum dominum accipere.
<livy. urbe. 33.31.11> postremo ita decretum est: Corinthus redderetur Achaeis, ut in Acrocorintho tamen praesidium esset; Chalcidem ac Demetriadem retineri, donec cura de Antiocho decessisset.
<livy. urbe. 33.32.1> Isthmiorum statum ludicrum aderat, semper quidem et alias frequens cum propter spectaculi studium insitum genti, quo certamina omnis generis artium viriumque et pernicitatis visuntur,
<livy. urbe. 33.32.2> tum quia propter opportunitatem loci, per duo diversa maria omnium rerum usus ministrantis humano generi, concilium Asiae Graeciaeque is mercatus erat;
<livy. urbe. 33.32.3> tum vero non ad solitos modo usus undique convenerant, sed expectatione erecti, qui deinde status futurus Graeciae, quae sua fortuna esset; alii alia non taciti solum opinabantur sed sermonibus etiam ferebant Romanos facturos; vix cuiquam persuadebatur Graecia omni cessuros.
<livy. urbe. 33.32.4> ad spectaculum consederant, et praeco cum tubicine, ut mos est, in mediam aream, unde sollemni carmine ludicrum indici solet, processit et tuba silentio facto ita pronuntiat: '
<livy. urbe. 33.32.5> senatus Romanus et T. Quinctius' imperator Philippo rege Macedonibusque devictis liberos, inmunes, suis legibus esse iubet Corinthios, Phocenses, Locrensesque omnis et insulam Euboeam  et Magnetas, Thessalos, Perrhaebos, Achaeos Phthiotas.'
<livy. urbe. 33.32.6> percensuerat omnis gentis, quae sub dicione Philippi regis fuerant. audita voce praeconis maius gaudium fuit, quam quod universum homines acciperent.
<livy. urbe. 33.32.7> vix satis credere se quisque audisse, et alii alios intueri mirabundi velut ad somni vanam speciem; quod ad quemque pertinebat, suarum aurium fidei minimum credentes, proximos interrogabant.
<livy. urbe. 33.32.8> revocatus praeco, cum unusquisque non audire modo sed videre libertatis suae nuntium averet, iterum pronuntiavit eadem.
<livy. urbe. 33.32.9> tum ab certo iam gaudio tantus cum clamore plausus est ortus totiensque repetitus, ut facile appareret nihil omnium bonorum multitudini gratius quam libertatem esse.
<livy. urbe. 33.32.10> ludicrum deinde ita raptim peractum est, ut nullius nec animi nec oculi spectaculo intenti essent; adeo unum gaudium praeoccupaverat omnium aliarum sensum voluptatium.
<livy. urbe. 33.33.1> ludis vero dimissis cursu prope omnes tendere ad imperatorem Romanum,
<livy. urbe. 33.33.2> ut ruente turba in unum adire, contingere dextram cupientium, coronas lemniscosque iacientium haud procul periculo fuerit.
<livy. urbe. 33.33.3> sed erat trium ferme et triginta annorum, et cum robur iuventae tum gaudium ex tam insigni gloriae fructu vires suppeditabat.
<livy. urbe. 33.33.4> nec praesens tantummodo effusa est laetitia, sed per multos dies gratis et cogitationibus et sermonibus renovata:
<livy. urbe. 33.33.5> esse aliquam in terris gentem,
<livy. urbe. 33.33.6> quae sua inpensa, suo labore ac periculo bella gerat pro libertate aliorum nec hoc finitimis aut propinquae vicinitatis hominibus aut terris continentibus iunctis praestet,
<livy. urbe. 33.33.7> sed maria traiciat, ne quod toto orbe terrarum iniustum imperium sit, ubique ius, fas, lex potentissima sint.
<livy. urbe. 33.33.8> una voce praeconis liberatas omnis Graeciae atque Asiae urbes; hoc spe concipere audacis animi fuisse, ad effectum adducere et virtutis et fortunae ingentis.
<livy. urbe. 33.34.1> secundum Isthmia Quinctius et decem legati legationes regum gentiumque audivere.
<livy. urbe. 33.34.2> primi  omnium regis Antiochi vocati legati sunt. iis eadem fere, quae Romae egerant, verba sine fide rerum iactantibus nihil iam perplexe,
<livy. urbe. 33.34.3> ut ante, cum dubiae res incolumi Philippo erant, sed aperte denuntiatum ut excederet Asiae urbibus, quae Philippi aut Ptolomaei regum fuissent, abstineret liberis civitatibus neu quam lacesseret armis: et in pace et in libertate esse debere omnis ubique Graecas urbes.
<livy. urbe. 33.34.4> ante omnia denuntiatum, ne in Europam aut ipse transiret aut copias traiceret.
<livy. urbe. 33.34.5> dimissis regis legatis conventus civitatum gentiumque est haberi coeptus; eoque maturius peragebatur, quod decreta decem legatorum in civitates nominatim pronuntiabantur.
<livy. urbe. 33.34.6> Orestis—Macedonum ea gens est—, quod primi ab rege defecissent suae leges redditae. Magnetes et Perrhaebi et Dolopes liberi quoque pronuntiati.
<livy. urbe. 33.34.7> Thessalorum genti praeter libertatem concessam Achaei Phthiotae dati Thebis Phthioticis et Pharsalo excepta. Aetolos de Pharsalo et Leucade postulantes, ut ex foedere sibi restituerentur, ad senatum reiecerunt.
<livy. urbe. 33.34.8> Phocenses Locrensesque, sicut ante fuerant, adiecta decreti auctoritate iis contribuerunt.
<livy. urbe. 33.34.9> Corinthus et Triphylia et Heraea—Peloponnesi et ipsa urbs est—reddita Achaeis.
<livy. urbe. 33.34.10> Oreum et Eretriam decem legati Eumeni regi, Attali filio, dabant dissentiente Quinctio; ea una res in arbitrium senatus reiecta est; senatus libertatem his civitatibus dedit Carysto adiecta.
<livy. urbe. 33.34.11> Pleurato Lychnidus et Parthini dati; Illyriorum utraque gens sub dicione Philippi fuerant. Amynandrum tenere iusserunt castella, quae per belli tempus Philippo capta ademisset.
<livy. urbe. 33.35.1> dimisso conventu decem legati, partiti munia inter se, ad liberandas suae quisque regionis civitates discesserunt,
<livy. urbe. 33.35.2> P. Lentulus Bargylias, L. Stertinius Hephaestiam et Thasum et Thraeciae urbes, P. Villius et L. Terentius ad regem Antiochum, Cn.
<livy. urbe. 33.35.3> Cornelius ad Philippum. qui de minoribus rebus  editis mandatis percunctatus, si consilium non utile solum sed etiam salutare admittere auribus posset,
<livy. urbe. 33.35.4> cum rex gratias quoque se acturum diceret, si quid,
<livy. urbe. 33.35.5> quod in rem suam esset, expromeret, magno opere ei suasit, quoniam pacem impetrasset, ad societatem amicitiamque petendam mitteret Romam legatos, ne,
<livy. urbe. 33.35.6> si quid Antiochus moveret, expectasse et temporum opportunitates captasse ad rebellandum videri posset.
<livy. urbe. 33.35.7> ad Tempe Thessalica Philippus est conventus. qui cum se missurum extemplo legatos respondisset,
<livy. urbe. 33.35.8> Cornelius Thermopylas, ubi frequens Graeciae statis diebus esse solet conventus—Pylaicum appellant—,
<livy. urbe. 33.35.9> venit; Aetolos praecipue monuit, constanter et fideliter in amicitia populi Romani permanerent.
<livy. urbe. 33.35.10> Aetolorum principes alii leniter questi sunt, quod non idem erga suam gentem Romanorum animus esset post victoriam,
<livy. urbe. 33.35.11> qui in bello fuisset, alii ferocius incusarunt exprobraruntque non modo vinci sine Aetolis Philippum, sed ne transire quidem in Graeciam Romanos potuisse.
<livy. urbe. 33.35.12> adversus ea respondere, ne in altercationem excederet res, cum supersedisset Romanus, omnia eos aequa impetraturos, si Romam misissent, dixit. itaque ex auctoritate eius decreti legati sunt. hunc finem bellum cum Philippo habuit.
<livy. urbe. 33.36.1> cum haec in Graecia Macedoniaque et Asia gererentur, Etruriam infestam prope coniuratio servorum fecit.
<livy. urbe. 33.36.2> ad quaerendam opprimendamque eam M'. Acilius Glabrio praetor, cui inter civis peregrinosque iurisdictio obtigerat, cum una ex duabus legione urbana est missus, alios * * alios iam congregatos pugnando vicit;
<livy. urbe. 33.36.3> ex his multi occisi, multi capti; alios verberatos crucibus adfixit, qui principes coniurationis fuerant, alios dominis restituit.
<livy. urbe. 33.36.4> consules in provincias profecti sunt. Marcellum Boiorum ingressum finis fatigato per diem totum milite via facienda castra in tumulo quodam ponentem Corolamus quidam, regulus Boiorum, cum magna  manu adortus ad tria milia hominum occidit;
<livy. urbe. 33.36.5> et illustres viri aliquot in illo tumultuario proelio ceciderunt inter quos praefecti socium T. Sempronius Gracchus et M. Iunius Silanus et tribuni militum de legione secunda M. Ogulnius et P. Claudius.
<livy. urbe. 33.36.6> castra tamen ab Romanis inpigre permunita retentaque, cum hostes prospera pugna elati nequiquam oppugnassent.
<livy. urbe. 33.36.7> stativis deinde iisdem per dies aliquot sese tenuit, dum et saucios curaret et a tanto terrore animos militum reficeret.
<livy. urbe. 33.36.8> Boi, ut est gens minime ad morae taedium ferendum patiens, in castella sua vicosque passim dilapsi sunt.
<livy. urbe. 33.36.9> Marcellus Pado confestim traiecto in agrum Comensem, ubi Insubres Comensibus ad arma excitis castra habebant, legiones ducit. Galli, feroces Boiorum ante dies paucos pugna, in ipso itinere proelium committunt; et primo adeo acriter invaserunt,
<livy. urbe. 33.36.10> ut antesignanos inpulerint. quod ubi Marcellus animadvertit, veritus, ne moti semel pellerentur, cohortem Marsorum cum opposuisset, equitum Latinorum omnis turmas in hostem emisit.
<livy. urbe. 33.36.11> quorum cum primus secundusque impetus rettudisset inferentem se ferociter hostem, confirmata et reliqua acies Romana restitit primo, deinde signa acriter intulit.
<livy. urbe. 33.36.12> nec ultra sustinuere certamen Galli, quin terga verterent atque effuse fugerent.
<livy. urbe. 33.36.13> in eo proelio supra quadraginta milia hominum caesa Valerius Antias scribit, octoginta septem signa militaria capta et carpenta septingenta triginta duo et aureos torques multos, ex quibus unum magni ponderis Claudius in Capitolio Iovi donum in aede positum scribit.
<livy. urbe. 33.36.14> castra eo die Gallorum expugnata direptaque, et Comum oppidum post dies paucos captum. castella inde duodetriginta ad consulem defecerunt.
<livy. urbe. 33.36.15> id quoque inter scriptores ambigitur, utrum in Boios prius an Insubres consul exercitum duxerit adversamque prospera pugna oblitteraverit, an victoria ad Comum parta deformata clade in Bois accepta sit.
<livy. urbe. 33.37.1> sub haec tam varia fortuna gesta  L. Furius Purpurio alter consul per tribum Sapiniam in Boios venit.
<livy. urbe. 33.37.2> iam castro Mutilo adpropinquabat, cum veritus, ne intercluderetur simul a Bois Liguribusque, exercitum eadem via, qua adduxerat, reduxit et magno circuitu per aperta eoque tuta loca ad collegam pervenit.
<livy. urbe. 33.37.3> inde iunctis exercitibus primum Boiorum agrum usque ad Felsinam oppidum populantes peragraverunt.
<livy. urbe. 33.37.4> ea urbs ceteraque circa castella et Boi fere omnes praeter iuventutem, quae praedandi causa in armis erat—tunc in devias silvas recesserat—, in deditionem venerunt. in Ligures inde traductus exercitus.
<livy. urbe. 33.37.5> Boi neglegentius coactum agmen Romanorum, quia ipsi procul abesse viderentur, inproviso aggressuros se rati per occultos saltus secuti sunt.
<livy. urbe. 33.37.6> quos non adepti, Pado repente navibus traiecto Laevos Libuosque cum pervastassent, redeuntes inde per Ligurum extremos fines cum agresti praeda in agmen incident Romanum.
<livy. urbe. 33.37.7> proelium celerius acriusque commissum, quam si tempore locoque ad certamen destinato praeparatis animis concurrissent.
<livy. urbe. 33.37.8> ibi, quantam vim ad stimulandos animos ira haberet, apparuit; nam ita caedis magis quam victoriae avidi pugnarunt Romani, ut vix nuntium cladis hosti relinquerent.
<livy. urbe. 33.37.9> ob has res gestas consulum litteris Romam adlatis supplicatio in triduum decreta est. brevi post Marcellus consul Romam venit, triumphusque ei magno consensu patrum est decretus.
<livy. urbe. 33.37.10> triumphavit in magistratu de Insubribus Comensibusque; Boiorum triumphi spem collegae reliquit, quia ipsi proprie adversa pugna in ea gente evenerat, cum collega secunda.
<livy. urbe. 33.37.11> multa spolia hostium captivis carpentis travecta, multa militaria signa; aeris lata trecenta viginti milia, argenti bigati ducenta triginta quattuor milia.
<livy. urbe. 33.37.12> in pedites singulos dati octogeni aeris, triplex equiti centurionique.
<livy. urbe. 33.38.1> eodem anno Antiochus rex, cum hibernasset Ephesi, omnes Asiae civitates in antiquam  imperii formulam redigere est conatus.
<livy. urbe. 33.38.2> et ceteras quidem, aut quia locis planis positae erant aut quia parum moenibus armisque ac iuventuti fidebant, haud difficulter videbat iugum accepturas;
<livy. urbe. 33.38.3> Zmyrna et Lampsacus libertatem usurpabant, periculumque erat, ne si concessum iis foret quod intenderent, Zmyrnam in Aeolide Ioniaque, Lampsacum in Hellesponto aliae urbes sequerentur.
<livy. urbe. 33.38.4> igitur et ipse ab Epheso ad Zmyrnam obsidendam misit et, quae Abydi copiae erant, praesidio tantum modico relicto duci ad Lampsacum oppugnandam iussit.
<livy. urbe. 33.38.5> nec vi tantum terrebat, sed per legatos leniter adloquendo castigandoque temeritatem ac pertinaciam spem conabatur facere, brevi quod peterent habituros,
<livy. urbe. 33.38.6> sed cum satis et ipsis et omnibus aliis appareret, ab rege impetratam eos libertatem,
<livy. urbe. 33.38.7> non per occasionem raptam habere. adversus quae respondebatur, nihil neque mirari neque suscensere Antiochum debere, si spem libertatis differri non satis aequo animo paterentur.
<livy. urbe. 33.38.8> ipse initio veris navibus ab Epheso profectus Hellespontum petit, terrestris copias traici ab Abydo Chersonesum iussit.
<livy. urbe. 33.38.9> cum ad Madytum, Chersonesi urbem, terrestri navalem exercitum iunxisset, quia clauserant portas, circumdedit moenia armatis; et iam opera admoventi deditio facta est. idem metus Sestum incolentis aliasque Chersonesi urbes in deditionem dedit.
<livy. urbe. 33.38.10> Lysimachiam inde omnibus simul navalibus terrestribusque copiis venit. quam cum desertam ac stratam prope omnem ruinis invenisset—
<livy. urbe. 33.38.11> ceperant autem direptamque incenderant Thraces paucis ante annis—, cupido eum restituendi nobilem urbem et loco sitam opportuno cepit.
<livy. urbe. 33.38.12> itaque omnia simul est aggressus et tecta murosque restituere et partim redimere servientis Lysimachenses, partim fuga sparsos per Hellespontum Chersonesumque conquirere et contrahere,
<livy. urbe. 33.38.13> partim novos colonos spe commodorum proposita adscribere et omni modo frequentare;
<livy. urbe. 33.38.14> simul, ut Thracum summoveretur metus,  ipse parte dimidia terrestrium copiarum ad depopulanda proxima Thraciae est profectus, partem navalisque omnis socios reliquit in operibus reficiendae urbis.
<livy. urbe. 33.39.1> sub hoc tempus et L. Cornelius, missus ab senatu ad dirimenda inter Antiochum Ptolomaeumque reges certamina,
<livy. urbe. 33.39.2> Selymbriae substitit, et decem legatorum P. Lentulus a Bargyliis, P. Villius et L. Terentius ab Thaso Lysimachiam petierunt. eodem et ab Selymbria L. Cornelius et ex Thracia paucos post dies Antiochus convenerunt.
<livy. urbe. 33.39.3> primus congressus cum legatis et deinceps invitatio benigna et hospitalis fuit; ut de mandatis statuque praesenti Asiae agi coeptum est, animi exasperati sunt.
<livy. urbe. 33.39.4> Romani omnia acta eius, ex quo tempore ab Syria classem solvisset, displicere senatui non dissimulabant restituique et Ptolomaeo omnes civitates, quae dicionis eius fuissent,
<livy. urbe. 33.39.5> aequum censebant; nam quod ad eas civitates attineret,
<livy. urbe. 33.39.6> quas a Philippo possessas Antiochus per occasionem, averso Philippo in Romanum bellum, intercepisset, id vero ferendum non esse, Romanos per tot annos terra marique tanta pericula ac labores exhausisse, Antiochum belli praemia habere.
<livy. urbe. 33.39.7> sed ut in Asiam adventus eius dissimulari ab Romanis tamquam nihil ad eos pertinens potuerit, quid? quod iam etiam in Europam omnibus navalibus terrestribusque copiis transierit, quantum a bello aperte Romanis indicto abesse? illum quidem, etiam si in Italiam traiciat, negaturum; Romanos autem non expectaturos, ut id posset facere.
<livy. urbe. 33.40.1> adversus ea Antiochus mirari se dixit Romanos tam diligenter inquirere, quid regi Antiocho faciundum aut quousque terra marique progrediundum fuerit,
<livy. urbe. 33.40.2> ipsos non cogitare Asiam nihil ad se pertinere, nec magis illis inquirendum esse, quid Antiochus in Asia, quam Antiocho, quid in Italia populus Romanus faciat.
<livy. urbe. 33.40.3> quod ad Ptolomaeum attineat, cui ademptas civitates querantur, sibi cum Ptolomaeo et amicitiam esse, et id agere, ut brevi etiam adfinitas  iungatur.
<livy. urbe. 33.40.4> ne ex Philippi quidem adversa fortuna spolia ulla se petisse aut adversus Romanos in Europam traiecisse; sed qua Lysimachi quondam regnum fuerit, quo victo omnia, quae illius fuissent, iure belli Seleuci facta sint, existimare suae dicionis esse.
<livy. urbe. 33.40.5> occupatis maioribus suis rerum aliarum cura primo quaedam ex iis Ptolomaeum, inde et Philippum usurpanda aliena possessionis causa tenuisse.
<livy. urbe. 33.40.6> Chersonesus quidem et proxima Thraciae, quae circa Lysimachiam sint, quem dubitare, quin Lysimachi fuerint? ad ea recipienda in antiquum ius venisse et Lysimachiam deletam Thracum impetu de integro condere, ut Seleucus filius eam sedem regni habeat.
<livy. urbe. 33.41.1> his disceptationibus per dies aliquot habitis rumor sine ullo satis certo auctore allatus de morte Ptolomaei regis,
<livy. urbe. 33.41.2> ut nullus exitus inponeretur sermonibus, effecit. nam et dissimulabat pars utraque se audisse, et L. Cornelius, cui legatio ad duos reges, Antiochum Ptolomaeumque, mandata erat, spatium modici temporis ad conveniendum Ptolomaeum petebat,
<livy. urbe. 33.41.3> ut, priusquam moveretur aliquid in nova possessione regni, praeveniret in Aegyptum, et Antiochus suam fore Aegyptum, si tum occupasset, censebat.
<livy. urbe. 33.41.4> itaque dimissis Romanis relictoque Seleuco filio cum terrestribus copiis ad restituendam,
<livy. urbe. 33.41.5> ut instituerat, Lysimachiam ipse omni classe navigat Ephesum, legatis ad Quinctium missis, qui ad fidem faciendam nihil novaturum regem de societate agerent. oram Asiae legens pervenit in Lyciam, Patarisque cognito vivere Ptolomaeum navigandi quidem in Aegyptum omissum consilium est;
<livy. urbe. 33.41.6> Cyprum nihilo minus petens, cum Chelidoniarum promunturium superasset, paulisper seditione remigum est retentus in Pamphylia circa Eurymedontem amnem.
<livy. urbe. 33.41.7> inde profectum eum ad capita quae vocant Sari fluminis foeda tempestas adorta prope cum omni classe demersit. multae fractae, multae eiectae naves, multae ita haustae mari, ut nemo in terram enaverit.
<livy. urbe. 33.41.8> magna vis hominum  ibi interiit, non remigum modo militumque ignotae turbae sed etiam insignium regis amicorum.
<livy. urbe. 33.41.9> collectis reliquiis naufragii, cum res non in eo essent, ut Cyprum temptaret, minus opulento agmine, quam profectus erat, Seleuciam rediit. ibi subduci navibus iussis—iam enim et hiems instabat—ipse in hiberna Antiochiam concessit. in hoc statu regum erant res.
<livy. urbe. 33.42.1> Romae eo primum anno tresviri epulones facti C. Licinius Lucullus tribunus plebis, qui legem de creandis iis tulerat, et P. Manlius et P. Porcius Laeca. iis triumviris item ut pontificibus lege datum est togae praetextae habendae ius.
<livy. urbe. 33.42.2> sed magnum certamen cum omnibus sacerdotibus eo anno fuit quaestoribus urbanis, Q. Fabio Labeoni et L. Aurelio.
<livy. urbe. 33.42.3> pecunia opus erat, quod ultimam pensionem pecuniae in bellum collatae persolvi placuerat privatis.
<livy. urbe. 33.42.4> quaestores ab auguribus pontificibusque quod stipendium per bellum non contulissent petebant. ab sacerdotibus tribuni plebis nequiquam appellati, omniumque annorum, per quos non dederant, exactum est.
<livy. urbe. 33.42.5> eodem anno duo mortui pontifices, novique in eorum locum suffecti, M. Marcellus consul in locum C. Semproni Tuditani, qui praetor in Hispania decesserat, et L.
<livy. urbe. 33.42.6> Valerius Flaccus in locum M. Corneli Cethegi. et Q. Fabius Maximus augur mortuus est admodum adulescens, priusquam ullum magistratum caperet; nec eo anno augur in eius locum est suffectus.
<livy. urbe. 33.42.7> comitia inde consularia habita a M. Marcello consule. creati consules L. Valerius Flaccus et M. Porcius Cato. praetores inde facti Cn. Manlius Volso, Ap. Claudius Nero, P. Porcius Laeca, C. Fabricius Luscinus, C. Atinius Labeo, P. Manlius.
<livy. urbe. 33.42.8> eo anno aediles curules, M. Fulvius Nobilior et C. Flaminius, tritici deciens centena milia binis aeris populo discripserunt. id C. Flamini honoris causa ipsius patrisque advexerant Siculi Romam; Flaminius gratiam eius communicaverat cum collega.
<livy. urbe. 33.42.9> ludi Romani  et apparati magnifice sunt et ter toti instaurati aediles plebis Cn. Domitius Ahenobarbus et C. Scribonius Curio maximus, multos pecuarios ad populi iudicium adduxerunt;
<livy. urbe. 33.42.10> tres ex his condemnati sunt; ex eorum multaticia pecunia aedem in insula Fauni fecerunt.
<livy. urbe. 33.42.11> ludi plebei per biduum instaurati, et epulum fuit ludorum causa.
<livy. urbe. 33.43.1> L. Valerius Flaccus et M. Porcius Cato consules idibus Martiis, quo die magistratum inierunt de provinciis cum ad senatum rettulissent, patres censuerunt,
<livy. urbe. 33.43.2> quoniam in Hispania tantum glisceret bellum, ut iam consulari et duce et exercitu opus esset placere consules Hispaniam citeriorem Italiamque provincias aut comparare inter se aut sortiri;
<livy. urbe. 33.43.3> utri Hispania provincia evenisset, eum duas legiones et quindecim milia socium Latini nominis et octingentos equites secum portare et naves longas viginti ducere;
<livy. urbe. 33.43.4> alter consul duas scriberet legiones; iis Galliam obtineri provinciam satis esse fractis proximo anno Insubrum Boiorumque animis:
<livy. urbe. 33.43.5> Cato Hispaniam, Valerius Italiam est sortitus. praetores deinde provincias sortiti, C. Fabricius Luscinus urbanam, C. Atinius Labeo peregrinam, Cn. Manlius Volso Siciliam, Ap. Claudius Nero Hispaniam ulteriorem, P. Porcius Laeca Pisas, ut ab tergo Liguribus esset; P. Manlius in Hispaniam citeriorem adiutor consuli datus.
<livy. urbe. 33.43.6> T. Quinctio suspectis non solum Antiocho et Aetolis, sed iam etiam Nabide, Lacedaemoniorum tyranno, prorogatum in annum imperium est, duas legiones ut haberet. in eas si quid supplementi opus esset, consules scribere et mittere in Macedoniam iussi.
<livy. urbe. 33.43.7> Ap. Claudio praeter legionem, quam Q. Fabius habuerat, duo milia peditum et ducentos equites novos ut scriberet, permissum.
<livy. urbe. 33.43.8> par numerus peditum equitumque novorum et P. Manlio in citeriorem Hispaniam decretus et legio eadem,
<livy. urbe. 33.43.9> quae fuerat sub Q. Minucio praetore, data. et P. Porcio Laecae ad Etruriam circa Pisas decem milia peditum  et quingenti equites ex Gallico exercitu decreti. in Sardinia prorogatum imperium Ti. Sempronio Longo.
<livy. urbe. 33.44.1> provinciis ita distributis consules, priusquam ab urbe proficiscerentur, ver sacrum ex decreto pontificum iussi facere,
<livy. urbe. 33.44.2> quod A. Cornelius Mammula praetor voverat de senatus sententia populique iussu Cn. Servilio C. Flaminio consulibus. annis post uno et viginti factum est quam votum.
<livy. urbe. 33.44.3> per eosdem dies C. Claudius Appi filius Pulcher augur in Q. Fabi Maximi locum, qui priore anno mortuus erat, lectus inauguratusque est.
<livy. urbe. 33.44.4> mirantibus iam vulgo hominibus, quod Hispania movisset bellum neglegi, litterae a Q. Minucio adlatae sunt se ad Turdam oppidum cum Budare et Baesadine, imperatoribus Hispanis, signis conlatis prospere pugnasse; duodecim milia hostium caesa, Budarem imperatorem captum, ceteros fusos fugatosque.
<livy. urbe. 33.44.5> his litteris lectis minus terroris ab Hispanis erat, unde ingens bellum expectatum fuerat; omnes curae, utique post adventum decem legatorum, in Antiochum regem conversae.
<livy. urbe. 33.44.6> hi expositis prius, quae cum Philippo acta essent et quibus legibus data pax, non minorem belli molem instare ab Antiocho docuerunt:
<livy. urbe. 33.44.7> ingenti classe, egregio terrestri exercitu in Europam eum traiecisse et, nisi avertisset vana spes, ex vaniore rumore orta, Aegypti invadendae, mox bello Graeciam arsuram fuisse; neque enim ne Aetolos quidem quieturos, cum ingenio inquietam tum iratam Romanis gentem.
<livy. urbe. 33.44.8> haerere et aliud in visceribus Graeciae ingens malum,
<livy. urbe. 33.44.9> Nabim, nunc Lacedaemoniorum, mox, si liceat, universae Graeciae futurum tyrannum, avaritia et crudelitate omnis fama celebratos tyrannos aequantem; cui si Argos velut arcem Peloponneso inpositam tenere liceat, deportatis in Italiam Romanis exercitibus nequiquam liberatam a Philippo Graeciam fore, pro rege, si nihil aliud, longinquo vicinum tyrannum dominum habituram.
<livy. urbe. 33.45.1> haec cum ab tam gravibus  auctoribus, tum qui omnia per se ipsos explorata adferrent,
<livy. urbe. 33.45.2> audirentur, maior res, quod ad Antiochum attineret, maturanda magis, quoniam rex quacumque de causa in Syriam concessisset, de tyranno consultatio visa est.
<livy. urbe. 33.45.3> cum diu disceptatum esset, utrum satis iam causae videretur, cur decerneretur bellum, an permitterent T. Quinctio, quod ad Nabim Lacedaemonium attineret, faceret, quod e re publica censeret esse permiserunt,
<livy. urbe. 33.45.4> eam rem esse rati, quae maturata dilatave non ita magni momenti ad summam rem publicam esset;
<livy. urbe. 33.45.5> magis id animadvertendum esse, quid Hannibal et Carthaginienses, si cum Antiocho bellum motum foret, acturi essent.
<livy. urbe. 33.45.6> adversae Hannibali factionis homines principibus Romanis, hospitibus quisque suis, identidem scribebant nuntios litterasque ab Hannibale ad Antiochum missas et ab rege ad eum clam legatos venisse;
<livy. urbe. 33.45.7> ut feras quasdam nulla mitescere arte, sic inmitem et inplacabilem eius viri animum esse; marcescere otii situ queri civitatem et inertia sopiri nec sine armorum sonitu excitari posse.
<livy. urbe. 33.45.8> haec probabilia memoria prioris belli per unum illum non magis gesti quam moti faciebat. irritaverat etiam recenti facto multorum potentium animos.
<livy. urbe. 33.46.1> iudicum ordo Carthagine ea tempestate dominabatur, eo maxime, quod iidem perpetui iudices erant.
<livy. urbe. 33.46.2> res, fama vitaque omnium in illorum potestate erat. qui unum eius ordinis offendisset, omnis adversos habebat, nec accusator apud infensos iudices deerat.
<livy. urbe. 33.46.3> horum in tam inpotenti regno—neque enim civiliter nimiis opibus utebantur—praetor factus Hannibal vocari ad se quaestorem iussit.
<livy. urbe. 33.46.4> quaestor id pro nihilo habuit; nam et adversae factionis erat et, quia ex quaestura in iudices, potentissimum ordinem, referebatur, iam pro futuris mox opibus animos gerebat.
<livy. urbe. 33.46.5> enimvero indignum id ratus Hannibal viatorem ad prendendum quaestorem misit subductumque in contionem non ipsum magis  quam ordinem iudicum, prae quorum superbia atque opibus nec leges quicquam essent nec magistratus,
<livy. urbe. 33.46.6> accusavit. et ut secundis auribus accipi orationem animadvertit et infimorum quoque libertati gravem esse superbiam eorum, legem extemplo promulgavit pertulitque,
<livy. urbe. 33.46.7> ut in singulos annos iudices legerentur, neu quis biennium continuum iudex esset. ceterum quantam eo facto ad plebem inierat gratiam, tantum magnae partis principum offenderat animos.
<livy. urbe. 33.46.8> adiecit et aliud, quo bono publico sibi proprias simultates irritavit.
<livy. urbe. 33.46.9> vectigalia publica partim neglegentia dilabebantur, partim praedae ac divisui et principum quibusdam et magistratibus erant, et pecunia, quae in stipendium Romanis suo quoque anno penderetur, deerat, tributumque grave privatis inminere videbatur.
<livy. urbe. 33.47.1> Hannibal postquam, vectigalia quanta terrestria maritimaque essent et in quas res erogarentur, animadvertit, et quid eorum ordinarii rei publicae usus consumerent,
<livy. urbe. 33.47.2> quantum peculatus averteret, omnibus residuis pecuniis exactis, tributo privatis 'remisso satis locupletem rem publicam fore ad vectigal praestandum Romanis pronuntiavit in contione et praestitit promissum.
<livy. urbe. 33.47.3> tum vero ii, quos paverat per aliquot annos publicus peculatus, velut bonis ereptis, non furtorum manubiis extortis infensi et irati Romanos in Hannibalem, et ipsos causam odii quaerentis, instigabant.
<livy. urbe. 33.47.4> ita diu repugnante P. Scipione Africano, qui parum ex dignitate populi Romani esse ducebat subscribere odiis accusatorum Hannibalis
<livy. urbe. 33.47.5> et factionibus Carthaginiensium inserere publicam auctoritatem nec satis habere bello vicisse Hannibalem, nisi velut accusatores calumniam in eum iurarent ac nomen deferrent,
<livy. urbe. 33.47.6> tandem pervicerunt, ut legati Carthaginem mitterentur, qui ad senatum eorum arguerent Hannibalem cum Antiocho rege consilia belli faciendi inire.
<livy. urbe. 33.47.7> legati tres missi, Cn. Servilius, M. Claudius Marcellus, Q. Terentius  Culleo. qui cum Carthaginem venissent, ex consilio inimicorum Hannibalis quaerentibus causam adventus dici iusserunt,
<livy. urbe. 33.47.8> venisse se ad controversias quae cum Masinissa rege Numidarum Carthaginiensibus essent, dirimendas.
<livy. urbe. 33.47.9> id creditum vulgo; unum Hannibalem se peti ab Romanis non fallebat et ita pacem Carthaginiensibus datam esse, ut inexpiabile bellum adversus se unum maneret.
<livy. urbe. 33.47.10> itaque cedere tempori et fortunae statuit; et praeparatis iam ante omnibus ad fugam, obversatus eo die in foro avertendae suspicionis causa, primis tenebris vestitu forensi ad portam cum duobus comitibus ignaris consilii est egressus.
<livy. urbe. 33.48.1> cum equi, quo in loco iusserat, praesto fuissent, nocte Byzacium—ita regionem quandam agri vocant—transgressus, postero die ad mare inter Acyllam et Thapsum ad suam turrem pervenit.
<livy. urbe. 33.48.2> ibi eum parata instructaque remigio excepit navis. ita Africa Hannibal excessit, saepius patriae quam suum eventum miseratus.
<livy. urbe. 33.48.3> eodem die in Cercinam insulam traiecit. ubi cum in portu naves aliquot Phoenicum onerarias cum mercibus invenisset et ad egressum eum e nave concursus salutantium esset factus, percunctantibus legatum se Tyrum missum dici iussit.
<livy. urbe. 33.48.4> veritus tamen, ne qua earum navis nocte profecta Thapsum aut Hadrumetum nuntiaret se Cercinae visum, sacrificio apparari iusso magistros navium mercatoresque invitari iussit et vela cum antemnis ex navibus conrogari, ut umbraclum—
<livy. urbe. 33.48.5> media aestas forte erat—cenantibus in litore fieret.
<livy. urbe. 33.48.6> quanto res et tempus patiebatur apparatu celebratae eius diei epulae sunt; multoque vino in serum noctis convivium productum.
<livy. urbe. 33.48.7> Hannibal, cum primum fallendi eos, qui in portu erant, tempus habuit, navem solvit.
<livy. urbe. 33.48.8> ceteri sopiti cum postero die tandem ex somno pleni crapulae surrexissent, ad id quod serum erat, aliquot horas referendis in naves collocandisque et aptandis armamentis absumpserunt.
<livy. urbe. 33.48.9> Carthagine et multitudinis adsuetae domum Hannibalis frequentare concursus ad vestibulum aedium est factus.
<livy. urbe. 33.48.10> ut non comparere eum vulgatum est, in forum turba convenit principem civitatis quaerentium;
<livy. urbe. 33.48.11> et alii fugam conscisse, id quod erat, alii fraude Romanorum interfectum, idque magis vulgo fremebant, variosque vultus cerneres ut in civitate aliorum alias partes foventium et factionibus discordi; visum deinde Cercinae eum tandem allatum est.
<livy. urbe. 33.49.1> et Romani legati cum in senatu exposuissent compertum patribus Romanis esse, et Philippum regem ante ab Hannibale maxime accensum bellum populo Romano fecisse,
<livy. urbe. 33.49.2> et nunc litteras nuntiosque ab eo ad Antiochum et Aetolos missos, consiliaque inita inpellendae ad defectionem Carthaginis, nec alio eum quam ad Antiochum regem profectum; haud quieturum eum, antequam bellum toto orbe terrarum concisset;
<livy. urbe. 33.49.3> id ei non debere impune esse, si satisfacere Carthaginienses populo Romano vellent nihil eorum sua voluntate nec publico consilio factum esse:
<livy. urbe. 33.49.4> Carthaginienses responderunt, quidquid aecum censuissent Romani, facturos esse.
<livy. urbe. 33.49.5> Hannibal prospero cursu Tyrum pervenit exceptusque a conditoribus Carthaginis, ut ab altera patria, vir tam clarus omni genere honorum, paucos moratus dies Antiochiam navigat.
<livy. urbe. 33.49.6> ibi profectum iam regem in Asiam cum audisset filiumque eius sollemne ludorum ad Daphnen celebrantem convenisset, comiter ab eo exceptus nullam moram navigandi fecit.
<livy. urbe. 33.49.7> Ephesi regem est consecutus, fluctuantem adhuc animo incertumque de Romano bello;
<livy. urbe. 33.49.8> sed haud parvum momentum ad animum eius moliendum adventus Hannibalis fecit. Aetolorum quoque eodem tempore alienati ab societate Romana animi sunt, quorum legatos Pharsalum et Leucadem et quasdam alias civitates ex primo foedere repetentis senatus ad T. Quinctium reiecit.
