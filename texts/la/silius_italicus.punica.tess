<sil. pun. 1.1>	Ordior arma, quibus caelo se gloria tollit
<sil. pun. 1.2>	Aeneadum, patiturque ferox Oenotria iura
<sil. pun. 1.3>	Carthago. da, Musa, decus memorare laborum
<sil. pun. 1.4>	antiquae Hesperiae, quantosque ad bella crearit
<sil. pun. 1.5>	et quot Roma uiros, sacri cum perfida pacti
<sil. pun. 1.6>	gens Cadmea super regno certamina mouit,
<sil. pun. 1.7>	quaesitumque diu, qua tandem poneret arce
<sil. pun. 1.8>	terrarum Fortuna caput. ter Marte sinistro
<sil. pun. 1.9>	iuratumque Ioui foedus conuentaque patrum
<sil. pun. 1.10>	Sidonii fregere duces, atque impius ensis
<sil. pun. 1.11>	ter placitam suasit temerando rumpere pacem.
<sil. pun. 1.12>	sed medio finem bello excidiumque uicissim
<sil. pun. 1.13>	molitae gentes, propiusque fuere periclo
<sil. pun. 1.14>	quis superare datum: reserauit Dardanus arces
<sil. pun. 1.15>	ductor Agenoreas, obsessa Palatia uallo
<sil. pun. 1.16>	Poenorum ac muris defendit Roma salutem.
<sil. pun. 1.17>	Tantarum causas irarum odiumque perenni
<sil. pun. 1.18>	seruatum studio et mandata nepotibus arma
<sil. pun. 1.19>	fas aperire mihi superasque recludere mentes.
<sil. pun. 1.20>	iamque adeo magni repetam primordia motus.
<sil. pun. 1.21>	Pygmalioneis quondam per caerula terris
<sil. pun. 1.22>	pollutum fugiens fraterno crimine regnum
<sil. pun. 1.23>	fatali Dido Libyes appellitur orae.
<sil. pun. 1.24>	tum pretio mercata locos noua moenia ponit,
<sil. pun. 1.25>	cingere qua secto permissum litora tauro.
<sil. pun. 1.26>	hic Iuno ante Argos (sic credidit alta uetustas),
<sil. pun. 1.27>	ante Agamemnoniam, gratissima tecta, Mycenen
<sil. pun. 1.28>	optauit profugis aeternam condere gentem.
<sil. pun. 1.29>	uerum ubi magnanimis Romam caput urbibus alte
<sil. pun. 1.30>	exerere ac missas etiam trans aequora classes
<sil. pun. 1.31>	totum signa uidet uictricia ferre per orbem,
<sil. pun. 1.32>	iam propius metuens bellandi corda furore
<sil. pun. 1.33>	Phoenicum extimulat. sed enim conamine primae
<sil. pun. 1.34>	contuso pugnae fractisque in gurgite coeptis
<sil. pun. 1.35>	Sicanio Libycis, iterum instaurata capessens
<sil. pun. 1.36>	arma remolitur; dux agmina sufficit unus
<sil. pun. 1.37>	turbanti terras pontumque mouere paranti.
<sil. pun. 1.38>	Iamque deae cunctas sibi belliger induit iras
<sil. pun. 1.39>	Hannibal: hunc audet solum componere fatis.
<sil. pun. 1.40>	sanguineo tum laeta uiro atque in regna Latini
<sil. pun. 1.41>	turbine mox saeuo uenientum haud inscia cladum,
<sil. pun. 1.42>	'Intulerit Latio, spreta me, Troius' inquit
<sil. pun. 1.43>	'exul Dardaniam et bis numina capta penates
<sil. pun. 1.44>	sceptraque fundarit uictor Lauinia Teucris,
<sil. pun. 1.45>	dum Romana tuae, Ticine, cadauera ripae
<sil. pun. 1.46>	non capiant, famulusque mihi per Celtica rura
<sil. pun. 1.47>	sanguine Pergameo Trebia et stipantibus armis
<sil. pun. 1.48>	corporibusque uirum retro fluat, ac sua largo
<sil. pun. 1.49>	stagna reformidet Trasimennus turbida tabo,
<sil. pun. 1.50>	dum Cannas tumulum Hesperiae campumque cruore
<sil. pun. 1.51>	Ausonio mersum sublimis Iapyga cernam
<sil. pun. 1.52>	teque uadi dubium coeuntibus, Aufide, ripis
<sil. pun. 1.53>	per clipeos galeasque uirum caesosque per artus
<sil. pun. 1.54>	uix iter Hadriaci rumpentem ad litora ponti.'
<sil. pun. 1.55>	haec ait ac iuuenem facta ad Mauortia flammat.
<sil. pun. 1.56>	Ingenio motus auidus fideique sinister
<sil. pun. 1.57>	is fuit, exuperans astu, sed deuius aequi.
<sil. pun. 1.58>	armato nullus diuum pudor: improba uirtus
<sil. pun. 1.59>	et pacis despectus honos, penitusque medullis
<sil. pun. 1.60>	sanguinis humani flagrat sitis. his super, aeui
<sil. pun. 1.61>	flore uirens hauet Aegatis abolere, parentum
<sil. pun. 1.62>	dedecus, ac Siculo demergere foedera ponto.
<sil. pun. 1.63>	dat mentem Iuno ac laudum spe corda fatigat.
<sil. pun. 1.64>	iamque aut nocturno penetrat Capitolia uisu
<sil. pun. 1.65>	aut rapidis fertur per summas passibus Alpis.
<sil. pun. 1.66>	saepe etiam famuli turbato ad limina somno
<sil. pun. 1.67>	expauere trucem per uasta silentia uocem
<sil. pun. 1.68>	ac largo sudore uirum inuenere futuras
<sil. pun. 1.69>	miscentem pugnas et inania bella gerentem.
<sil. pun. 1.70>	Hanc rabiem in finis Italum Saturniaque arua
<sil. pun. 1.71>	addiderat iam tum puero ~patrius furor oscus~
<sil. pun. 1.72>	Sarrana prisci Barcae de gente uetustos
<sil. pun. 1.73>	a Belo numerabat auos. namque orba marito
<sil. pun. 1.74>	cum fugeret Dido famulam Tyron, impia diri
<sil. pun. 1.75>	Belides iuuenis uitauerat arma tyranni
<sil. pun. 1.76>	et se participem casus sociarat in omnis.
<sil. pun. 1.77>	nobilis hoc ortu et dextra spectatus Hamilcar,
<sil. pun. 1.78>	ut fari primamque datum distinguere lingua
<sil. pun. 1.79>	Hannibali uocem, sollers nutrire furores,
<sil. pun. 1.80>	Romanum seuit puerili in pectore bellum.
<sil. pun. 1.81>	Vrbe fuit media sacrum genetricis Elissae
<sil. pun. 1.82>	manibus et patria Tyriis formidine cultum,
<sil. pun. 1.83>	quod taxi circum et piceae squalentibus umbris
<sil. pun. 1.84>	abdiderant caelique arcebant lumine, templum.
<sil. pun. 1.85>	hoc sese, ut perhibent, curis mortalibus olim 
<sil. pun. 1.86>	exuerat regina loco. stant marmore maesto
<sil. pun. 1.87>	effigies, Belusque parens omnisque nepotum
<sil. pun. 1.88>	a Belo series, stat gloria gentis Agenor
<sil. pun. 1.89>	et qui longa dedit terris cognomina Phoenix.
<sil. pun. 1.90>	ipsa sedet tandem aeternum coniuncta Sychaeo.
<sil. pun. 1.91>	ante pedes ensis Phrygius iacet, ordine centum
<sil. pun. 1.92>	stant arae caelique deis Ereboque potenti.
<sil. pun. 1.93>	hic, crine effuso, atque Hennaeae numina diuae
<sil. pun. 1.94>	atque Acheronta uocat Stygia cum ueste sacerdos.
<sil. pun. 1.95>	immugit tellus rumpitque horrenda per umbras
<sil. pun. 1.96>	sibila; inaccensi flagrant altaribus ignes.
<sil. pun. 1.97>	tum magico uolitant cantu per inania manes
<sil. pun. 1.98>	exciti, uultusque in marmore sudat Elissae.
<sil. pun. 1.99>	Hannibal haec patrio iussu ad penetralia fertur,
<sil. pun. 1.100>	ingressique habitus atque ora explorat Hamilcar.
<sil. pun. 1.101>	non ille euhantis Massylae palluit iras,
<sil. pun. 1.102>	non diros templi ritus aspersaque tabo
<sil. pun. 1.103>	limina et audito surgentis carmine flammas.
<sil. pun. 1.104>	Olli permulcens genitor caput oscula libat
<sil. pun. 1.105>	attollitque animos hortando et talibus implet:
<sil. pun. 1.106>	'Gens recidiua Phrygum Cadmeae stirpis alumnos
<sil. pun. 1.107>	foederibus non aequa premit. si fata negarint
<sil. pun. 1.108>	dedecus id patriae nostra depellere dextra,
<sil. pun. 1.109>	haec tua sit laus, nate, uelis. age, concipe bella
<sil. pun. 1.110>	latura exitium Laurentibus: horreat ortus
<sil. pun. 1.111>	iam pubes Tyrrhena tuos, partusque recusent
<sil. pun. 1.112>	te surgente, puer, Latiae producere matres.'
<sil. pun. 1.113>	his acuit stimulis subicitque haud mollia dictu:
<sil. pun. 1.114>	'Romanos terra atque undis, ubi competet aetas,
<sil. pun. 1.115>	ferro ignique sequar Rhoeteaque fata reuoluam.
<sil. pun. 1.116>	non superi mihi, non Martem cohibentia pacta,
<sil. pun. 1.117>	non celsae obstiterint Alpes Tarpeiaque saxa.
<sil. pun. 1.118>	hanc mentem iuro nostri per numina Martis,
<sil. pun. 1.119>	per manes, regina, tuos.' tum nigra triformi
<sil. pun. 1.120>	hostia mactatur diuae, raptimque recludit
<sil. pun. 1.121>	spirantis artus poscens responsa sacerdos
<sil. pun. 1.122>	ac fugientem animam properatis consulit extis.
<sil. pun. 1.123>	Ast ubi quaesitas artis de more uetustae
<sil. pun. 1.124>	intrauit mentes superum, sic deinde profatur:
<sil. pun. 1.125>	'Aetolos late consterni milite campos
<sil. pun. 1.126>	Idaeoque lacus flagrantis sanguine cerno.
<sil. pun. 1.127>	quanta procul moles scopulis ad sidera tendit,
<sil. pun. 1.128>	cuius in aerio pendent tua uertice castra!
<sil. pun. 1.129>	iamque iugis agmen rapitur: trepidantia fumant
<sil. pun. 1.130>	moenia, et Hesperio tellus porrecta sub axe
<sil. pun. 1.131>	Sidoniis lucet flammis. fluit ecce cruentus
<sil. pun. 1.132>	Eridanus. iacet ore truci super arma uirosque
<sil. pun. 1.133>	tertia qui tulerit sublimis opima Tonanti.
<sil. pun. 1.134>	heu quaenam subitis horrescit turbida nimbis
<sil. pun. 1.135>	tempestas, ruptoque polo micat igneus aether!
<sil. pun. 1.136>	magna parant superi: tonat alti regia caeli,
<sil. pun. 1.137>	bellantemque Iouem cerno.' uenientia fata
<sil. pun. 1.138>	scire ultra uetuit Iuno, fibraeque repente
<sil. pun. 1.139>	conticuere: latent casus longique labores.
<sil. pun. 1.140>	Sic clausum linquens arcano pectore bellum
<sil. pun. 1.141>	atque hominum finem Gadis Calpenque secutus,
<sil. pun. 1.142>	dum fert Herculeis Garamantica signa columnis,
<sil. pun. 1.143>	occubuit saeuo Tyrius certamine ductor.
<sil. pun. 1.144>	Interea rerum Hasdrubali traduntur habenae,
<sil. pun. 1.145>	occidui qui solis opes et uulgus Hiberum
<sil. pun. 1.146>	Baeticolasque uiros furiis agitabat iniquis.
<sil. pun. 1.147>	tristia corda duci, simul immedicabilis ira,
<sil. pun. 1.148>	et fructus regni feritas erat; asper amore
<sil. pun. 1.149>	sanguinis, et metui demens credebat honorem,
<sil. pun. 1.150>	nec nota docilis poena satiare furores.
<sil. pun. 1.151>	ore excellentem et spectatum fortibus ausis
<sil. pun. 1.152>	antiqua de stirpe Tagum, superumque hominumque
<sil. pun. 1.153>	immemor, erecto suffixum robore maestis
<sil. pun. 1.154>	ostentabat ouans populis sine funere regem.
<sil. pun. 1.155>	auriferi Tagus ascito cognomine fontis
<sil. pun. 1.156>	perque antra et ripas nymphis ululatur Hiberis.
<sil. pun. 1.157>	Maeonium non ille uadum, non Lydia mallet
<sil. pun. 1.158>	stagna sibi, nec qui riguo perfunditur auro
<sil. pun. 1.159>	campum atque inlatis Hermi flauescit harenis.
<sil. pun. 1.160>	primus inire manu, postremus ponere Martem.
<sil. pun. 1.161>	cum rapidum effusis ageret sublimis habenis
<sil. pun. 1.162>	quadrupedem, non ense uirum, non eminus hasta
<sil. pun. 1.163>	sistere erat: uolitabat ouans aciesque per ambas
<sil. pun. 1.164>	iam Tagus auratis agnoscebatur in armis.
<sil. pun. 1.165>	quem postquam diro suspensum robore uidit
<sil. pun. 1.166>	deformem leti famulus, clam corripit ensem
<sil. pun. 1.167>	dilectum domino pernixque inrumpit in aulam
<sil. pun. 1.168>	atque immite ferit geminato uulnere pectus.
<sil. pun. 1.169>	at Poeni, succensa ira turbataque luctu
<sil. pun. 1.170>	et saeuis gens laeta, ruunt tormentaque portant.
<sil. pun. 1.171>	non ignes candensque chalybs, non uerbera passim
<sil. pun. 1.172>	ictibus innumeris lacerum scindentia corpus,
<sil. pun. 1.173>	carnificaeue manus penitusue infusa medullis
<sil. pun. 1.174>	pestis et in medio lucentes uulnere flammae
<sil. pun. 1.175>	cessauere; ferum uisu dictuque, per artem
<sil. pun. 1.176>	saeuitiae extenti, quantum tormenta iubebant
<sil. pun. 1.177>	creuerunt artus, atque omni sanguine rapto
<sil. pun. 1.178>	ossa liquefactis fumarunt feruida membris.
<sil. pun. 1.179>	mens intacta manet: superat ridetque dolores
<sil. pun. 1.180>	spectanti similis, fessosque labore ministros
<sil. pun. 1.181>	increpitat dominique crucem clamore reposcit.
<sil. pun. 1.182>	Haec inter spretae miseranda piacula poenae
<sil. pun. 1.183>	erepto trepidus ductore exercitus una
<sil. pun. 1.184>	Hannibalem uoce atque alacri certamine poscit.
<sil. pun. 1.185>	hinc studia accendit patriae uirtutis imago,
<sil. pun. 1.186>	hinc fama in populos iurati didita belli,
<sil. pun. 1.187>	hinc uirides ausis anni feruorque decorus
<sil. pun. 1.188>	atque armata dolis mens et uis insita fandi.
<sil. pun. 1.189>	Primi ductorem Libyes clamore salutant,
<sil. pun. 1.190>	mox et Pyrenes populi et bellator Hiberus.
<sil. pun. 1.191>	continuoque ferox oritur fiducia menti,
<sil. pun. 1.192>	cessisse imperio tantum terraeque marisque.
<sil. pun. 1.193>	Aeoliis candens Austris et lampade Phoebi
<sil. pun. 1.194>	aestifero Libye torretur subdita Cancro,
<sil. pun. 1.195>	aut ingens Asiae latus, aut pars tertia terris.
<sil. pun. 1.196>	terminus huic roseos amnis Lageus ad ortus
<sil. pun. 1.197>	septeno impellens tumefactum gurgite pontum.
<sil. pun. 1.198>	at qua diuersas clementior aspicit Arctos,
<sil. pun. 1.199>	Herculeo dirimente freto, diducta propinquis
<sil. pun. 1.200>	Europes uidet arua iugis. ultra obsidet aequor,
<sil. pun. 1.201>	nec patitur nomen proferri longius Atlas,
<sil. pun. 1.202>	Atlas subducto tracturus uertice caelum.
<sil. pun. 1.203>	sidera nubiferum fulcit caput, aetheriasque
<sil. pun. 1.204>	erigit aeternum compages ardua ceruix.
<sil. pun. 1.205>	canet barba gelu, frontemque immanibus umbris
<sil. pun. 1.206>	pinea silua premit. uastant caua tempora uenti,
<sil. pun. 1.207>	nimbosoque ruunt spumantia flumina rictu.
<sil. pun. 1.208>	tum geminas laterum cautes maria alta fatigant,
<sil. pun. 1.209>	atque ubi fessus equos Titan immersit anhelos,
<sil. pun. 1.210>	flammiferum condunt fumanti gurgite currum.
<sil. pun. 1.211>	sed qua se campis squalentibus Africa tendit,
<sil. pun. 1.212>	serpentum largo coquitur fecunda ueneno,
<sil. pun. 1.213>	felix qua pinguis mitis plaga temperat agros,
<sil. pun. 1.214>	nec Cerere Hennaea Phario nec uicta colono.
<sil. pun. 1.215>	hic passim exultant Nomades, gens inscia freni,
<sil. pun. 1.216>	quis inter geminas per ludum mobilis aures
<sil. pun. 1.217>	quadrupedem flectit non cedens uirga lupatis.
<sil. pun. 1.218>	altrix bellorum bellatorumque uirorum
<sil. pun. 1.219>	tellus nec fidens nudo sine fraudibus ensi.
<sil. pun. 1.220>	Altera complebant Hispanae castra cohortes,
<sil. pun. 1.221>	auxilia Europae genitoris parta tropaeis.
<sil. pun. 1.222>	Martius hinc campos sonipes hinnitibus implet,
<sil. pun. 1.223>	hinc iuga cornipedes erecti bellica raptant:
<sil. pun. 1.224>	non Eleus eat campo feruentior axis.
<sil. pun. 1.225>	prodiga gens animae et properare facillima mortem.
<sil. pun. 1.226>	namque ubi transcendit florentis uiribus annos,
<sil. pun. 1.227>	impatiens aeui spernit nouisse senectam,
<sil. pun. 1.228>	et fati modus in dextra est. hic omne metallum:
<sil. pun. 1.229>	electri gemino pallent de semine uenae,
<sil. pun. 1.230>	atque atros chalybis fetus humus horrida nutrit.
<sil. pun. 1.231>	sed scelerum causas operit deus. Astur auarus
<sil. pun. 1.232>	uisceribus lacerae telluris mergitur imis
<sil. pun. 1.233>	et redit infelix effosso concolor auro.
<sil. pun. 1.234>	hic certant, Pactole, tibi Duriusque Tagusque,
<sil. pun. 1.235>	quique super Grauios lucentis uoluit harenas
<sil. pun. 1.236>	infernae populis referens obliuia Lethes.
<sil. pun. 1.237>	nec Cereri terra indocilis nec inhospita Baccho,
<sil. pun. 1.238>	nullaque Palladia sese magis arbore tollit.
<sil. pun. 1.239>	Hae postquam Tyrio gentes cessere tyranno,
<sil. pun. 1.240>	utque dati rerum freni, tunc arte paterna
<sil. pun. 1.241>	conciliare uiros, armis consulta senatus
<sil. pun. 1.242>	uertere, nunc donis. primus sumpsisse laborem,
<sil. pun. 1.243>	primus iter carpsisse pedes partemque subire,
<sil. pun. 1.244>	si ualli festinet opus. nec cetera segnis
<sil. pun. 1.245>	quaecumque ad laudem stimulant, somnumque negabat
<sil. pun. 1.246>	naturae noctemque uigil ducebat in armis.
<sil. pun. 1.247>	interdum proiectus humi turbaeque Libyssae
<sil. pun. 1.248>	insignis sagulo duris certare maniplis;
<sil. pun. 1.249>	celsus et in magno praecedens agmine ductor
<sil. pun. 1.250>	imperium perferre suum; tum uertice nudo
<sil. pun. 1.251>	excipere insanos imbris caelique ruinam.
<sil. pun. 1.252>	spectarunt Poeni, tremuitque exterritus Astur,
<sil. pun. 1.253>	torquentem cum tela Iouem permixtaque nimbis
<sil. pun. 1.254>	fulmina et excussos uentorum flatibus ignes
<sil. pun. 1.255>	turbato transiret equo, nec puluere fessum
<sil. pun. 1.256>	agminis ardenti labefecit Sirius astro.
<sil. pun. 1.257>	flammiferis tellus radiis cum exusta dehiscit,
<sil. pun. 1.258>	candentique globo medius coquit aethera feruor,
<sil. pun. 1.259>	femineum putat umenti iacuisse sub umbra
<sil. pun. 1.260>	exercetque sitim et spectato fonte recedit.
<sil. pun. 1.261>	idem correptis sternacem ad proelia frenis
<sil. pun. 1.262>	frangere ecum et famam letalis amare lacerti
<sil. pun. 1.263>	ignotique amnis tranare sonantia saxa
<sil. pun. 1.264>	atque e diuersa socios accersere ripa.
<sil. pun. 1.265>	idem expugnati primus stetit aggere muri,
<sil. pun. 1.266>	et quotiens campo rapidus fera proelia miscet,
<sil. pun. 1.267>	qua sparsit ferrum, latus rubet aequore limes.
<sil. pun. 1.268>	ergo instat fatis, et rumpere foedera certus,
<sil. pun. 1.269>	quo datur, interea Romam comprendere bello
<sil. pun. 1.270>	gaudet et extremis pulsat Capitolia terris.
<sil. pun. 1.271>	Prima Saguntinas turbarunt classica portas,
<sil. pun. 1.272>	bellaque sumpta uiro belli maioris amore.
<sil. pun. 1.273>	haud procul Herculei tollunt se litore muri,
<sil. pun. 1.274>	clementer crescente iugo, quis nobile nomen
<sil. pun. 1.275>	conditus excelso sacrauit colle Zacynthos.
<sil. pun. 1.276>	hic comes Alcidae remeabat in agmine Thebas
<sil. pun. 1.277>	Geryone extincto caeloque ea facta ferebat.
<sil. pun. 1.278>	tris animas namque id monstrum, tris corpore dextras
<sil. pun. 1.279>	armarat ternaque caput ceruice gerebat.
<sil. pun. 1.280>	haud alium uidit tellus, cui ponere finem
<sil. pun. 1.281>	non posset mors una uiro, duraeque sorores
<sil. pun. 1.282>	tertia bis rupto torquerent stamina filo.
<sil. pun. 1.283>	hinc spolia ostentabat ouans captiuaque uictor
<sil. pun. 1.284>	armenta ad fontis medio feruore uocabat,
<sil. pun. 1.285>	cum tumidas fauces accensis sole uenenis
<sil. pun. 1.286>	calcatus rupit letali uulnere serpens
<sil. pun. 1.287>	Inachiumque uirum terris prostrauit Hiberis.
<sil. pun. 1.288>	mox profugi ducente Noto aduertere coloni,
<sil. pun. 1.289>	insula quos genuit Graio circumflua ponto
<sil. pun. 1.290>	et, quae auxit quondam Laertia regna, Zacynthos.
<sil. pun. 1.291>	firmauit tenues ortus mox Daunia pubes
<sil. pun. 1.292>	sedis inops, misit largo quam diues alumno
<sil. pun. 1.293>	magnanimis regnata uiris, nunc Ardea nomen.
<sil. pun. 1.294>	libertas populis pacto seruata decusque
<sil. pun. 1.295>	maiorum, et Poenis u&lt;r&gt;bi imperitare negatum.
<sil. pun. 1.296>	Admouet abrupto flagrantia foedere ductor
<sil. pun. 1.297>	Sidonius castra et latos quatit agmine campos.
<sil. pun. 1.298>	ipse caput quassans circumlustrauit anhelo
<sil. pun. 1.299>	muros saeuus equo, mensusque pauentia tecta
<sil. pun. 1.300>	pandere iamdudum portas et cedere uallo
<sil. pun. 1.301>	imperat et longe clausis sua foedera, longe
<sil. pun. 1.302>	Ausoniam fore, nec ueniae spem Marte subactis:
<sil. pun. 1.303>	scita patrum et leges et iura fidemque deosque
<sil. pun. 1.304>	in dextra nunc esse sua. uerba ocius acer
<sil. pun. 1.305>	intorto sancit iaculo figitque per arma
<sil. pun. 1.306>	stantem pro muro et minitantem uana Caicum.
<sil. pun. 1.307>	concidit exacti medius per uiscera teli,
<sil. pun. 1.308>	effusisque simul praerupto ex aggere membris
<sil. pun. 1.309>	uictori moriens tepefactam ret&lt;t&gt;ulit hastam.
<sil. pun. 1.310>	at multo ducis exemplum clamore secuti
<sil. pun. 1.311>	inuoluunt atra telorum moenia nube.
<sil. pun. 1.312>	clara nec in numero uirtus latet: obuia quisque
<sil. pun. 1.313>	ora duci portans ceu solus bella capessit.
<sil. pun. 1.314>	hic crebram fundit Baliari uerbere glandem
<sil. pun. 1.315>	terque leui ducta circum caput altus habena
<sil. pun. 1.316>	permissum uentis a&lt;b&gt;scondit in aera telum,
<sil. pun. 1.317>	hic ualido librat stridentia saxa lacerto,
<sil. pun. 1.318>	huic impulsa leui torquetur lancea nodo.
<sil. pun. 1.319>	ante omnis ductor patriis insignis in armis
<sil. pun. 1.320>	nunc picea iactat fumantem lampada flamma,
<sil. pun. 1.321>	nunc sude, nunc iaculo, nunc saxis impiger instat
<sil. pun. 1.322>	aut hydro imbutas, bis noxia tela, sagittas
<sil. pun. 1.323>	contendit neruo atque insultat fraude pharetrae,
<sil. pun. 1.324>	Dacus ut armiferis Geticae telluris in oris
<sil. pun. 1.325>	spicula quae patrio gaudens acuisse ueneno
<sil. pun. 1.326>	fundit apud ripas inopina binominis Histri.
<sil. pun. 1.327>	Cura subit, collem turrita cingere fronte
<sil. pun. 1.328>	castelloque urbem circumuallare frequenti.
<sil. pun. 1.329>	heu priscis numen populis, at nomine solo
<sil. pun. 1.330>	in terris iam nota Fides! stat dura iuuentus
<sil. pun. 1.331>	ereptamque fugam et claudi uidet aggere muros,
<sil. pun. 1.332>	sed dignam Ausonia mortem putat esse Sagunto
<sil. pun. 1.333>	seruata cecidisse fide. iamque acrius omnis
<sil. pun. 1.334>	intendunt uires: adductis stridula neruis
<sil. pun. 1.335>	Phocais effundit uastos balista molaris;
<sil. pun. 1.336>	atque eadem ingentis mutato pondere teli
<sil. pun. 1.337>	ferratam excutiens ornum media agmina rumpit.
<sil. pun. 1.338>	alternus resonat clangor. certamine tanto
<sil. pun. 1.339>	conseruere acies, ueluti circumdata uallo
<sil. pun. 1.340>	Roma foret, clamantque super: 'Tot milia, gentes
<sil. pun. 1.341>	inter tela satae, iam capto stamus in hoste?
<sil. pun. 1.342>	nonne pudet coepti, pudet ominis? en bona uirtus
<sil. pun. 1.343>	primitiaeque ducis! taline implere paramus
<sil. pun. 1.344>	Italiam fama, talis praemittere pugnas?'
<sil. pun. 1.345>	Accensae exultant mentes, haustusque medullis 
<sil. pun. 1.346>	Hannibal exagitat, stimulantque sequentia bella.
<sil. pun. 1.347>	inuadunt manibus uallum caesasque relincunt
<sil. pun. 1.348>	deiecti muris dextras. subit arduus agger
<sil. pun. 1.349>	imponitque globos pugnantum desuper urbi.
<sil. pun. 1.350>	armauit clausos ac portis arcuit hostem
<sil. pun. 1.351>	librari multa consueta phalarica dextra,
<sil. pun. 1.352>	horrendum uisu robur celsisque niuosae
<sil. pun. 1.353>	Pyrenes trabs lecta iugis, cui plurima cuspis,
<sil. pun. 1.354>	uix muris toleranda lues, sed cetera pingui
<sil. pun. 1.355>	uncta pice atque atro circumlita sulphure fumant.
<sil. pun. 1.356>	fulminis haec ritu summis e moenibus arcis
<sil. pun. 1.357>	incita, sulcatum tremula secat aera flamma,
<sil. pun. 1.358>	qualis sanguineo praestringit lumina crine
<sil. pun. 1.359>	ad terram caelo decurrens ignea lampas.
<sil. pun. 1.360>	haec ictu rapido pugnantum saepe per auras,
<sil. pun. 1.361>	attonito ductore, tulit fumantia membra;
<sil. pun. 1.362>	haec uastae lateri turris cum turbine fixa,
<sil. pun. 1.363>	dum penitus pluteis Vulcanum exercet adesis,
<sil. pun. 1.364>	arma uirosque simul pressit flagrante ruina.
<sil. pun. 1.365>	tandem condensis artae testudinis armis
<sil. pun. 1.366>	subducti Poeni uallo caecaque latebra
<sil. pun. 1.367>	pandunt prolapsam suffossis moenibus urbem.
<sil. pun. 1.368>	terribilem in sonitum procumbens aggere uicto
<sil. pun. 1.369>	Herculeus labor atque immania saxa resoluens
<sil. pun. 1.370>	mugitum ingentem caeli dedit. Alpibus altis
<sil. pun. 1.371>	aeriae rupes scopulorum mole reuulsa
<sil. pun. 1.372>	haud aliter scindunt resonanti fragmine montem.
<sil. pun. 1.373>	surgebat cumulis etiam tum prorutus agger,
<sil. pun. 1.374>	obstabatque iacens uallum, ni protinus instent
<sil. pun. 1.375>	hinc atque hinc acies media pugnare ruina.
<sil. pun. 1.376>	Emicat ante omnis primaeuo flore iuuentae
<sil. pun. 1.377>	insignis Rutulo Murrus de sanguine (at idem
<sil. pun. 1.378>	matre Saguntina Graius geminoque parente
<sil. pun. 1.379>	Dulichios Italis miscebat prole nepotes).
<sil. pun. 1.380>	hic magno socios Aradum clamore uocantem,
<sil. pun. 1.381>	qua corpus loricam inter galeamque patescit,
<sil. pun. 1.382>	conantis motus speculatus, cuspide sistit,
<sil. pun. 1.383>	prostratumque premens telo, uoce insuper urget:
<sil. pun. 1.384>	'Fallax Poene, iaces; certe Capitolia primus
<sil. pun. 1.385>	scandebas uictor. quae tanta licentia uoti?
<sil. pun. 1.386>	nunc Stygio fer bella Ioui!' tum feruidus hastam
<sil. pun. 1.387>	aduersi torquens defigit in inguine ~Hiberi,
<sil. pun. 1.388>	oraque dum calcat iam singultantia leto,
<sil. pun. 1.389>	'Hac iter est' inquit 'uobis ad moenia Romae,
<sil. pun. 1.390>	o metuenda manus. sic, quo properatis, eundum.'
<sil. pun. 1.391>	mox instaurantis pugnam circumsilit arma
<sil. pun. 1.392>	et rapto nudum clipeo latus haurit Hiberi.
<sil. pun. 1.393>	diues agri, diues pecoris famaeque negatus
<sil. pun. 1.394>	bella feris arcu iaculoque agitabat Hiberus,
<sil. pun. 1.395>	felix heu nemorum et uitae laudandus opacae,
<sil. pun. 1.396>	si sua per patrios tenuisset spicula saltus.
<sil. pun. 1.397>	hunc miseratus adest infesto uulnere Ladmus.
<sil. pun. 1.398>	cui saeuum adridens 'Narrabis Hamilcaris umbris
<sil. pun. 1.399>	hanc' inquit 'dextram, quae iam post funera uulgi
<sil. pun. 1.400>	Hannibalem uobis comitem dabit,' et ferit alte
<sil. pun. 1.401>	insurgens gladio cristatae cassidis aera
<sil. pun. 1.402>	perque ipsum tegimen crepitantia dissipat ossa.
<sil. pun. 1.403>	tum frontem Chreme&lt;te&gt;s intonsam umbrante capillo
<sil. pun. 1.404>	saeptus et horrentis effingens crine galeros,
<sil. pun. 1.405>	tum Masulis crudaque uirens ad bella senecta
<sil. pun. 1.406>	Kartalo, non pauidus fetas mulcere leaenas,
<sil. pun. 1.407>	flumineaque urna caelatus Bagrada parmam
<sil. pun. 1.408>	et uastae Nasamon Syrtis populator Hiempsal,
<sil. pun. 1.409>	audax in fluctu laceras captare carinas,
<sil. pun. 1.410>	una omnes dextraque cadunt iraque perempti;
<sil. pun. 1.411>	nec non serpentem diro exarmare ueneno
<sil. pun. 1.412>	doctus Athyr tactuque grauis sopire chelydros
<sil. pun. 1.413>	ac dubiam admoto subolem explorare ceraste.
<sil. pun. 1.414>	tu quoque fatidicis Garamanticus accola lucis
<sil. pun. 1.415>	insignis flexo galeam per tempora cornu,
<sil. pun. 1.416>	heu frustra reditum sortes tibi saepe locutas
<sil. pun. 1.417>	mentitumque Iouem increpitans, occumbis, Hiarba.
<sil. pun. 1.418>	et iam corporibus cumulatus creuerat agger,
<sil. pun. 1.419>	perfusaeque atra fumabant caede ruinae.
<sil. pun. 1.420>	tum ductorem auido clamore in proelia poscit:
<sil. pun. 1.421>	fulmineus ceu Spartanis latratibus actus,
<sil. pun. 1.422>	cum siluam occursu uenantum perdidit, hirto
<sil. pun. 1.423>	horrescit saetis dorso et postrema capessit
<sil. pun. 1.424>	proelia, canentem mandens aper ore cruorem,
<sil. pun. 1.425>	~iamque gemet geminum contra uenabula dentem.
<sil. pun. 1.426>	At parte ex alia, qua se insperata iuuentus
<sil. pun. 1.427>	extulerat portis, ceu spicula nulla manusque
<sil. pun. 1.428>	uim ferre exitiumue queant, permixtus utrisque
<sil. pun. 1.429>	Hannibal agminibus passim furit et quatit ensem,
<sil. pun. 1.430>	cantato nuper senior quem fecerat igni
<sil. pun. 1.431>	litore ab Hesperidum Temisus, qui carmine pollens
<sil. pun. 1.432>	fidebat magica ferrum crudescere lingua:
<sil. pun. 1.433>	quantus Bistoniis late Gradiuus in oris
<sil. pun. 1.434>	belligero rapitur curru telumque coruscans,
<sil. pun. 1.435>	Titanum quo pulsa cohors, flagrantia bella
<sil. pun. 1.436>	cornipedum adflatu domat et stridoribus axis.
<sil. pun. 1.437>	iamque Hostum Rutulumque Pholum ingentemque Metiscum,
<sil. pun. 1.438>	iam Lygdum Duriumque simul flauumque Galaesum
<sil. pun. 1.439>	et geminos, Chromin atque Gyan, demiserat umbris,
<sil. pun. 1.440>	Daunum etiam, grata quo non spectatior alter
<sil. pun. 1.441>	uoce mouere fora atque orando fingere mentes
<sil. pun. 1.442>	nec legum custos sollertior, aspera telis
<sil. pun. 1.443>	dicta admiscentem: 'Quaenam te, Poene, paternae
<sil. pun. 1.444>	huc adigunt Furiae? non haec Sidonia tecta
<sil. pun. 1.445>	feminea fabricata manu pretioue parata,
<sil. pun. 1.446>	exulibusue datum dimensis litus harenis.
<sil. pun. 1.447>	fundamenta deum Romanaque foedera cernis.'
<sil. pun. 1.448>	ast illum toto iactantem talia campo
<sil. pun. 1.449>	ingenti raptum nisu medioque uirorum
<sil. pun. 1.450>	auulsum inter tela globo et post terga reuinctum
<sil. pun. 1.451>	Hannibal ad poenam lentae mandauerat irae,
<sil. pun. 1.452>	increpitansque suos inferri signa iubebat,
<sil. pun. 1.453>	perque ipsos caedis cumulos stragemque iacentum
<sil. pun. 1.454>	monstrabat furibundus iter cunctosque ciebat
<sil. pun. 1.455>	nomine et in praedas stantem dabat improbus urbem.
<sil. pun. 1.456>	Sed postquam a trepidis allatum feruere partem
<sil. pun. 1.457>	diuersam Marte infausto, Murroque secundos
<sil. pun. 1.458>	hunc superos tribuisse diem, ruit ocius amens
<sil. pun. 1.459>	lymphato cursu atque ingentis deserit actus.
<sil. pun. 1.460>	letiferum nutant fulgentes uertice cristae,
<sil. pun. 1.461>	crine ut flammifero terret fera regna cometes
<sil. pun. 1.462>	sanguineum spargens ignem: uomit atra rubentis
<sil. pun. 1.463>	fax caelo radios, ac saeua luce coruscum
<sil. pun. 1.464>	scintillat sidus terrisque extrema minatur.
<sil. pun. 1.465>	praecipiti dant tela uiam, dant signa uirique,
<sil. pun. 1.466>	atque ambae trepidant acies. iacit igneus hastae
<sil. pun. 1.467>	dirum lumen apex, ac late fulgurat umbo.
<sil. pun. 1.468>	talis ubi Aegaeo surgente ad sidera ponto
<sil. pun. 1.469>	per longum uasto Cori cum murmure fluctus
<sil. pun. 1.470>	suspensum in terras portat mare, frigida nautis
<sil. pun. 1.471>	corda tremunt: sonat ille procul flatuque tumescens
<sil. pun. 1.472>	curuatis pauidas tramittit Cycladas undis.
<sil. pun. 1.473>	non cuncta e muris unum incessentia tela
<sil. pun. 1.474>	fumantesque ante ora faces, non saxa per artem
<sil. pun. 1.475>	tormentis excussa tenent. ut tegmina primum
<sil. pun. 1.476>	fulgentis galeae conspexit et arma cruento
<sil. pun. 1.477>	&lt;c&gt;ontra solem auro rutilantia, turbidus infit:
<sil. pun. 1.478>	'En, qui res Libycas inceptaque tanta retardet,
<sil. pun. 1.479>	Romani Murrus belli mora. foedera, faxo,
<sil. pun. 1.480>	iam noscas, quid uana queant et uester Hiberus.
<sil. pun. 1.481>	fer tecum castamque fidem seruataque iura:
<sil. pun. 1.482>	deceptos mihi linque deos.' cui talia Murrus:
<sil. pun. 1.483>	'Exoptatus ades. mens olim proelia poscit
<sil. pun. 1.484>	speque tui flagrat capitis: fer debita fraudum
<sil. pun. 1.485>	praemia et Italiam tellure inquire sub ima.
<sil. pun. 1.486>	longum in Dardanios finis iter atque niualem
<sil. pun. 1.487>	Pyrenen Alpesque tibi mea dextera donat.'
<sil. pun. 1.488>	Haec inter cernens subeuntem comminus hostem
<sil. pun. 1.489>	praeruptumque loci fidum sibi, corripit ingens
<sil. pun. 1.490>	aggere conuulso saxum et nitentis in ora
<sil. pun. 1.491>	deuoluit, pronoque silex ruit incitus ictu.
<sil. pun. 1.492>	subsedit duro concussus fragmine muri.
<sil. pun. 1.493>	tum pudor accendit mentem, nec conscia fallit
<sil. pun. 1.494>	uirtus pressa loco; frendens luctatur et aegro
<sil. pun. 1.495>	scandit in aduersum per saxa uetantia nisu.
<sil. pun. 1.496>	sed postquam propior uicino lumine fulsit
<sil. pun. 1.497>	et tota se mole tulit, uelut incita clausum
<sil. pun. 1.498>	agmina Poenorum cingant, et cuncta pauentem
<sil. pun. 1.499>	castra premant, lato Murrus caligat in hoste.
<sil. pun. 1.500>	mille simul dextrae densusque micare uidetur
<sil. pun. 1.501>	ensis et innumerae nutare in casside cristae.
<sil. pun. 1.502>	conclamant utrimque acies, ceu tota Saguntos
<sil. pun. 1.503>	igne micet. trahit instanti languentia leto
<sil. pun. 1.504>	membra pauens Murrus supremaque uota capessit:
<sil. pun. 1.505>	'Conditor Alcide, cuius uestigia sacra
<sil. pun. 1.506>	incolimus, terrae minitantem auerte procellam,
<sil. pun. 1.507>	si tua non segni defenso moenia dextra.'
<sil. pun. 1.508>	Dumque orat caeloque attollit lumina supplex,
<sil. pun. 1.509>	'Cerne', ait 'an nostris longe Tirynthius ausis
<sil. pun. 1.510>	iustius adfuerit. ni displicet aemula uirtus,
<sil. pun. 1.511>	haud me dissimilem, Alcide, primoribus annis
<sil. pun. 1.512>	agnosces, inuicte, tuis. fer numen amicum
<sil. pun. 1.513>	et, Troiae quondam primis memorate ruinis,
<sil. pun. 1.514>	dexter ades Phrygiae delenti stirpis alumnos.'
<sil. pun. 1.515>	sic Poenus pressumque ira simul exigit ensem
<sil. pun. 1.516>	qua capuli statuere morae, teloque relato
<sil. pun. 1.517>	horrida labentis perfunditur arma cruore.
<sil. pun. 1.518>	ilicet ingenti casu turbata iuuentus
<sil. pun. 1.519>	procurrit: nota arma uiri corpusque superbo
<sil. pun. 1.520>	uictori spoliare negant. coit aucta uicissim
<sil. pun. 1.521>	hortando manus, et glomerata mole feruntur.
<sil. pun. 1.522>	hinc saxis galea, hinc clipeus sonat aereus hastis.
<sil. pun. 1.523>	incessunt sudibus librataque pondera plumbi
<sil. pun. 1.524>	certatim iaciunt. decisae uertice cristae,
<sil. pun. 1.525>	direptumque decus nutantum in caede iubarum.
<sil. pun. 1.526>	iamque agitur largus per membra fluentia sudor,
<sil. pun. 1.527>	et stant loricae squamis horrentia tela.
<sil. pun. 1.528>	nec requies tegimenue datur mutare sub ictu.
<sil. pun. 1.529>	genua labant, fessique umeri gestamina laxant.
<sil. pun. 1.530>	tum creber penitusque trahens suspiria sicco
<sil. pun. 1.531>	fumat ab ore uapor, nisuque elisus anhelo
<sil. pun. 1.532>	auditur gemitus fractumque in casside murmur.
<sil. pun. 1.533>	mente aduersa domat gaudetque nitescere duris
<sil. pun. 1.534>	uirtutem et decoris pretio discrimina pensat.
<sil. pun. 1.535>	Hic subitus scisso densa inter nubila caelo
<sil. pun. 1.536>	erupit quatiens terram fragor, et super ipsas
<sil. pun. 1.537>	bis pater intonuit geminato fulmine pugnas.
<sil. pun. 1.538>	inde inter nubes uentorum turbine caeco
<sil. pun. 1.539>	ultrix iniusti uibrauit lancea belli
<sil. pun. 1.540>	ac femine aduerso librata cuspide sedit.
<sil. pun. 1.541>	Tarpeiae rupes superisque habitabile saxum
<sil. pun. 1.542>	et uos, uirginea lucentes semper in ara
<sil. pun. 1.543>	Laomedonteae, Troiana altaria, flammae,
<sil. pun. 1.544>	heu quantum uobis fallacis imagine teli
<sil. pun. 1.545>	promisere dei! propius si pressa furenti
<sil. pun. 1.546>	hasta foret, clausae starent mortalibus Alpes,
<sil. pun. 1.547>	nec, Trasimenne, tuis nunc Allia cederet undis.
<sil. pun. 1.548>	Sed Iuno, aspectans Pyrenes uertice celsae
<sil. pun. 1.549>	naua rudimenta et primos in Marte calores,
<sil. pun. 1.550>	ut uidet impressum coniecta cuspide uulnus,
<sil. pun. 1.551>	aduolat obscura circumdata nube per auras
<sil. pun. 1.552>	et ualidam duris euellit ab ossibus hastam.
<sil. pun. 1.553>	ille tegit clipeo fusum per membra cruorem,
<sil. pun. 1.554>	tardaque paulatim et dubio uestigia nisu
<sil. pun. 1.555>	alternata trahens, auersus ab aggere cedit.
<sil. pun. 1.556>	Nox tandem optatis terras pontumque tenebris
<sil. pun. 1.557>	condidit et pugnas erepta luce diremit.
<sil. pun. 1.558>	at durae inuigilant mentes molemque reponunt,
<sil. pun. 1.559>	noctis opus. clausos acuunt extrema pericli
<sil. pun. 1.560>	et fractis rebus uiolentior ultima uirtus.
<sil. pun. 1.561>	hinc puer inualidique senes, hinc femina ferre
<sil. pun. 1.562>	certat opem in dubiis miserando naua labori,
<sil. pun. 1.563>	saxaque mananti subuectat uulnere miles.
<sil. pun. 1.564>	iam patribus clarisque senum sua munia curae:
<sil. pun. 1.565>	concurrunt lectosque uiros hortantur et orant
<sil. pun. 1.566>	defessis subeant rebus reuocentque salutem
<sil. pun. 1.567>	et Latia extremis implorent casibus arma.
<sil. pun. 1.568>	'Ite citi, remis uelisque impellite puppim.
<sil. pun. 1.569>	saucia dum castris clausa est fera, tempore Martis
<sil. pun. 1.570>	utendum est rupto et grassandum ad clara periclis.
<sil. pun. 1.571>	ite citi, deflete fidem murosque ruentis
<sil. pun. 1.572>	antiquaque domo meliora accersite fata.
<sil. pun. 1.573>	mandati summa est: dum stat, remeate, Saguntos.'
<sil. pun. 1.574>	ast illi celerant, qua proxima litora, gressum
<sil. pun. 1.575>	et fugiunt tumido per spumea caerula uelo.
<sil. pun. 1.576>	Pellebat somnos Tithoni roscida coniunx,
<sil. pun. 1.577>	ac rutilus primis sonipes hinnitibus altos
<sil. pun. 1.578>	adflarat montis roseasque mouebat habenas.
<sil. pun. 1.579>	iam celsa e muris extructa mole iuuentus
<sil. pun. 1.580>	clausam nocturnis ostentat turribus urbem.
<sil. pun. 1.581>	rerum omnes pendent actus, et milite maesto
<sil. pun. 1.582>	laxata obsidio, ac pugnandi substitit ardor,
<sil. pun. 1.583>	inque ducem uersae tanto discrimine curae.
<sil. pun. 1.584>	Interea Rutulis longinqua per aequora uectis
<sil. pun. 1.585>	Herculei ponto coepere existere colles
<sil. pun. 1.586>	et nebulosa iugis attollere saxa Monoeci.
<sil. pun. 1.587>	Thracius hos Boreas scopulos immitia regna
<sil. pun. 1.588>	solus habet semperque rigens nunc litora pulsat,
<sil. pun. 1.589>	nunc ipsas alis plangit stridentibus Alpes,
<sil. pun. 1.590>	atque ubi se terris glaciali fundit ab Arcto,
<sil. pun. 1.591>	haud ulli contra fiducia surgere uento.
<sil. pun. 1.592>	uerticibus torquet rapidis mare, fractaque anhelant
<sil. pun. 1.593>	aequora, et iniecto conduntur gurgite montes,
<sil. pun. 1.594>	iamque uolans Rhenum Rhodanumque in nubila tollit.
<sil. pun. 1.595>	hunc postquam Boreae dirum euasere furorem,
<sil. pun. 1.596>	alternos maesti casus bellique marisque
<sil. pun. 1.597>	et dubium rerum euentum sermone uolutant.
<sil. pun. 1.598>	'O patria, o Fidei domus inclita, quo tua nunc sunt
<sil. pun. 1.599>	fata loco? sacraene manent in collibus arces?
<sil. pun. 1.600>	an cinis (heu superi) tanto de nomine restat?
<sil. pun. 1.601>	ferte leues auras flatusque ciete secundos,
<sil. pun. 1.602>	si nondum insultat templorum Poenicus ignis
<sil. pun. 1.603>	culminibus, Latiaeque ualent succurrere classes.'
<sil. pun. 1.604>	Talibus inlacrimant noctemque diemque querelis,
<sil. pun. 1.605>	donec Laurentis puppis defertur ad oras,
<sil. pun. 1.606>	qua pater acceptis Anienis ditior undis
<sil. pun. 1.607>	in pontum flauo descendit gurgite Thybris.
<sil. pun. 1.608>	hinc consanguineae subeunt iam moenia Romae.
<sil. pun. 1.609>	Concilium uocat augustum castaque beatos
<sil. pun. 1.610>	paupertate patres ac nomina parta triumphis
<sil. pun. 1.611>	consul et aequantem superos uirtute senatum.
<sil. pun. 1.612>	facta animosa uiros et recti sacra cupido
<sil. pun. 1.613>	attollunt, hirtaeque togae neglectaque mensa
<sil. pun. 1.614>	dexteraque a curuis capulo non segnis aratris.
<sil. pun. 1.615>	exiguo faciles et opum non indiga corda,
<sil. pun. 1.616>	ad paruos curru remeabant saepe penates.
<sil. pun. 1.617>	In foribus sacris primoque in limine templi
<sil. pun. 1.618>	captiui currus, belli decus, armaque rapta
<sil. pun. 1.619>	pugnantum ducibus saeuaeque in Marte secures,
<sil. pun. 1.620>	perfossi clipei et seruantia tela cruorem
<sil. pun. 1.621>	claustraque portarum pendent: hic Punica bella,
<sil. pun. 1.622>	Aegatis cernas fusaque per aequora classe
<sil. pun. 1.623>	exactam ponto Libyen testantia rostra.
<sil. pun. 1.624>	hic galeae Senonum pensatique improbus auri
<sil. pun. 1.625>	arbiter ensis inest, Gallisque ex arce fugatis
<sil. pun. 1.626>	arma reuertentis pompa gestata Camilli,
<sil. pun. 1.627>	hic spolia Aeacidae, hic Epirotica signa
<sil. pun. 1.628>	et Ligurum horrentes coni parmaeque relatae
<sil. pun. 1.629>	Hispana de gente rudes Alpinaque gaesa.
<sil. pun. 1.630>	Sed postquam clades patefecit et horrida bella
<sil. pun. 1.631>	orantum squalor, praesens astare Sagunti
<sil. pun. 1.632>	ante oculos uisa est extrema precantis imago.
<sil. pun. 1.633>	tum senior maesto Sicoris sic incipit ore:
<sil. pun. 1.634>	'Sacrata gens clara fide, quam rite fatentur
<sil. pun. 1.635>	Marte satam populi ferro parere subacti,
<sil. pun. 1.636>	ne crede emensum leuia ob discrimina pontum.
<sil. pun. 1.637>	uidimus obsessam patriam murosque trementis,
<sil. pun. 1.638>	et, quem insana freta aut coetus genuere ferarum,
<sil. pun. 1.639>	uidimus Hannibalem. procul his a moenibus, oro,
<sil. pun. 1.640>	arcete, o superi, nostroque in Marte tenete
<sil. pun. 1.641>	fatiferae iuuenem dextrae! qua mole sonantis
<sil. pun. 1.642>	exigit ille trabes! et quantus crescit in armis!
<sil. pun. 1.643>	trans iuga Pyrenes, medium indignatus Hiberum,
<sil. pun. 1.644>	exciuit Calpen et mersos Syrtis harenis
<sil. pun. 1.645>	molitur populos maioraque moenia quaerit. 
<sil. pun. 1.656>	omnis Hiber, omnis rapidis fera Gallia turmis,
<sil. pun. 1.657>	omnis ab aestifero sitiens Libys imminet axe.
<sil. pun. 1.646>	spumeus hic medio qui surgit ab aequore fluctus,
<sil. pun. 1.647>	si prohibere piget, uestras effringet in urbes.
<sil. pun. 1.648>	an tanti pretium motus ruptique per enses
<sil. pun. 1.649>	foederis hoc iuueni iurata in bella ruenti
<sil. pun. 1.650>	creditis, ut statuat superatae iura Sagunto?
<sil. pun. 1.651>	ocius ite, uiri, et nascentem extinguite flammam,
<sil. pun. 1.652>	ne serae redeant post aucta pericula curae.
<sil. pun. 1.653>	quamquam o, si nullus terror, non obruta iam nunc
<sil. pun. 1.654>	semina fumarent belli, uestraene Sagunto
<sil. pun. 1.655>	spernendum consanguineam protendere dextram?
<sil. pun. 1.658>	per uos culta diu Rutulae primordia gentis
<sil. pun. 1.659>	Laurentemque larem et genetricis pignora Troiae,
<sil. pun. 1.660>	conseruate pios, qui permutare coacti
<sil. pun. 1.661>	Acrisioneis Tirynthia culmina muris.
<sil. pun. 1.662>	uos etiam Zanclen Siculi contra arma tyranni
<sil. pun. 1.663>	iuuisse egregium, uos et Campana tueri
<sil. pun. 1.664>	moenia, depulso Samnitum robore, dignum
<sil. pun. 1.665>	Sigeis duxistis auis. uetus incola Dauni,
<sil. pun. 1.666>	testor uos, fontes et stagna arcana Numici,
<sil. pun. 1.667>	cum felix nimium dimitteret Ardea pubem,
<sil. pun. 1.668>	sacra domumque ferens et aui penetralia Turni
<sil. pun. 1.669>	ultra Pyrenen Laurentia nomina duxi.
<sil. pun. 1.670>	cur ut decisa atque auulsa a corpore membra
<sil. pun. 1.671>	despiciar, nosterque luat cur foedera sanguis?'
<sil. pun. 1.672>	Tandem, ut finitae uoces, (miserabile uisu)
<sil. pun. 1.673>	summissi palmas, lacerato tegmine uestis,
<sil. pun. 1.674>	adfigunt proni squalentia corpora terrae.
<sil. pun. 1.675>	inde agitant consulta patres curasque fatigant.
<sil. pun. 1.676>	Lentulus, ut cernens accensae tecta Sagunti,
<sil. pun. 1.677>	poscendum poenae iuuenem celerique negantis
<sil. pun. 1.678>	exuri bello Carthaginis arua iubebat.
<sil. pun. 1.679>	at Fabius, cauta speculator mente futuri
<sil. pun. 1.680>	nec laetus dubiis parcusque lacessere Martem
<sil. pun. 1.681>	et melior clauso bellum producere ferro,
<sil. pun. 1.682>	prima super tantis rebus pensanda, ducisne
<sil. pun. 1.683>	ceperit arma furor, patres an signa moueri
<sil. pun. 1.684>	censuerint, mittique uiros, qui exacta reportent.
<sil. pun. 1.685>	prouidus haec ritu uatis fundebat ab alto
<sil. pun. 1.686>	pectore praemeditans Fabius surgentia bella,
<sil. pun. 1.687>	ut saepe e celsa grandaeuus puppe magister,
<sil. pun. 1.688>	prospiciens signis uenturum in carbasa Corum,
<sil. pun. 1.689>	summo iam dudum substringit lintea malo.
<sil. pun. 1.690>	sed lacrimae atque ira mixtus dolor impulit omnis
<sil. pun. 1.691>	praecipitare latens fatum, lectique senatu,
<sil. pun. 1.692>	qui ductorem adeant; si perstet surdus in armis
<sil. pun. 1.693>	pactorum, uertant inde ad Carthaginis arces
<sil. pun. 1.694>	nec diuum oblitis indicere bella morentur.

<sil. pun. 2.1>	Caeruleis prouecta uadis iam Dardana puppis
<sil. pun. 2.2>	tristia magnanimi portabat iussa senatus
<sil. pun. 2.3>	primoresque patrum. Fabius, Tirynthia proles,
<sil. pun. 2.4>	ter centum memorabat auos, quos turbine Martis
<sil. pun. 2.5>	abstulit una dies, cum Fors non aequa labori
<sil. pun. 2.6>	patricio Cremerae maculauit sanguine ripas.
<sil. pun. 2.7>	huic comes aequato sociauit munere curas
<sil. pun. 2.8>	Publicola, ingentis Volesi Spartana propago.
<sil. pun. 2.9>	is cultam referens insigni nomine plebem
<sil. pun. 2.10>	Ausonios atauo ducebat consule fastus.
<sil. pun. 2.11>	Hos ut depositis portum contingere uelis
<sil. pun. 2.12>	allatum Hannibali consultaque ferre senatus
<sil. pun. 2.13>	iam medio seram bello poscentia pacem
<sil. pun. 2.14>	ductorisque simul conceptas foedere poenas,
<sil. pun. 2.15>	ocius armatas passim per litora turmas
<sil. pun. 2.16>	ostentare iubet minitantia signa recensque
<sil. pun. 2.17>	perfusos clipeos et tela rubentia caede.
<sil. pun. 2.18>	haud dictis nunc esse locum; strepere omnia clamat
<sil. pun. 2.19>	Tyrrhenae clangore tubae gemituque cadentum.
<sil. pun. 2.20>	dum detur, relegant pontum neu se addere clausis
<sil. pun. 2.21>	festinent: notum quid caede calentibus armis,
<sil. pun. 2.22>	quantum irae liceat, motusue quid audeat ensis.
<sil. pun. 2.23>	sic ducis adfatu per inhospita litora pulsi
<sil. pun. 2.24>	conuerso Tyrios petierunt remige patres.
<sil. pun. 2.25>	Hic alto Poenus fundentem uela carinam
<sil. pun. 2.26>	incessens dextra 'Nostrum, pro Iuppiter!' inquit
<sil. pun. 2.27>	'nostrum ferre caput parat illa per aequora puppis.
<sil. pun. 2.28>	heu caecae mentes tumefactaque corda secundis!
<sil. pun. 2.29>	armatum Hannibalem poenae petit impia tellus!
<sil. pun. 2.30>	ne deposce, adero; dabitur tibi copia nostri
<sil. pun. 2.31>	ante expectatum, portisque focisque timebis
<sil. pun. 2.32>	quae nunc externos defendis, Roma, penatis.
<sil. pun. 2.33>	Tarpeios iterum scopulos praeruptaque saxa
<sil. pun. 2.34>	scandatis licet et celsam migretis in arcem:
<sil. pun. 2.35>	nullo iam capti uitam pensabitis auro.'
<sil. pun. 2.36>	Incensi dictis animi, et furor additus armis.
<sil. pun. 2.37>	conditur extemplo telorum nubibus aether,
<sil. pun. 2.38>	et densa resonant saxorum grandine turres.
<sil. pun. 2.39>	ardor agit, prouecta queat dum cernere muros,
<sil. pun. 2.40>	inque oculis profugae Martem exercere carinae.
<sil. pun. 2.41>	ipse autem incensas promissa piacula turmas
<sil. pun. 2.42>	flagitat insignis nudato uulnere ductor
<sil. pun. 2.43>	ac repetens questus furibundo personat ore:
<sil. pun. 2.44>	'Poscimur, o socii, Fabiusque e puppe catenas
<sil. pun. 2.45>	ostentat, dominique uocat nos ira senatus.
<sil. pun. 2.46>	si taedet coepti culpandaue mouimus arma,
<sil. pun. 2.47>	Ausoniam ponto propere reuocate carinam:
<sil. pun. 2.48>	nil moror: en, uincta lacerandum tradite dextra.
<sil. pun. 2.49>	nam cur, Eoi deductus origine Beli,
<sil. pun. 2.50>	tot Libyae populis, tot circumfusus Hiberis,
<sil. pun. 2.51>	seruitium perferre negem? Rhoeteius immo
<sil. pun. 2.52>	aeternum imperitet populis saeclisque propaget
<sil. pun. 2.53>	regna ferox; nos iussa uirum nutusque tremamus.'
<sil. pun. 2.54>	effundunt gemitus atque omina tristia uertunt
<sil. pun. 2.55>	in stirpem Aeneadum ac stimulant clamoribus iras.
<sil. pun. 2.56>	Discinctos inter Libyas populosque bilinguis
<sil. pun. 2.57>	Marmaricis audax in bella Oenotria signis
<sil. pun. 2.58>	uenerat Asbyte, proles Garamantis Hiarbae.
<sil. pun. 2.59>	Hammone hic genitus, Phorcynidos antra Medusae
<sil. pun. 2.60>	Cinyphiumque Macen et iniquo e sole calentis
<sil. pun. 2.61>	Battiadas late imperio sceptrisque regebat.
<sil. pun. 2.62>	cui patrius Nasamon aeternumque arida Barce,
<sil. pun. 2.63>	cui nemora Autololum atque infidae litora Syrtis
<sil. pun. 2.64>	parebant nullaque leuis Gaetulus habena.
<sil. pun. 2.65>	atque is fundarat thalamos Tritonide nympha,
<sil. pun. 2.66>	unde genus proauumque Iouem regina ferebat
<sil. pun. 2.67>	et sua fatidico repetebat nomina luco.
<sil. pun. 2.68>	haec ignara uiri uacuoque adsueta cubili
<sil. pun. 2.69>	uenatu et siluis primos defenderat annos;
<sil. pun. 2.70>	non calathis mollita manus operataue fuso
<sil. pun. 2.71>	Dictynnam et saltus et anhelum impellere planta
<sil. pun. 2.72>	cornipedem ac strauisse feras immitis amabat.
<sil. pun. 2.73>	quales Threiciae Rhodopen Pangaeaque lustrant
<sil. pun. 2.74>	saxosis nemora alta iugis cursuque fatigant
<sil. pun. 2.75>	Hebrum innupta manus: spreti Ciconesque Getaeque
<sil. pun. 2.76>	et Rhesi domus et lunatis Bistones armis.
<sil. pun. 2.77>	Ergo habitu insignis patrio, religata fluentem
<sil. pun. 2.78>	Hesperidum nodo crinem dextrumque feroci
<sil. pun. 2.79>	nuda latus Marti ac fulgentem tegmine laeuam
<sil. pun. 2.80>	Thermodontiaca munita in proelia pelta, 
<sil. pun. 2.81>	fumantem rapidis quatiebat cursibus axem.
<sil. pun. 2.82>	pars comitum biiugo curru, pars cetera dorso
<sil. pun. 2.83>	fertur equi; nec non Veneris iam foedera passae
<sil. pun. 2.84>	reginam cingunt, sed uirgine densior ala est.
<sil. pun. 2.85>	ipsa autem gregibus per longa mapalia lectos
<sil. pun. 2.86>	ante aciem ostentabat equos, tumulumque propincum
<sil. pun. 2.87>	dum sequitur gyris, campo uibrata per auras
<sil. pun. 2.88>	spicula contorquens summa ponebat in arce.
<sil. pun. 2.89>	Hanc hasta totiens intrantem moenia Mopsus
<sil. pun. 2.90>	non tulit et celsis senior Gortynia muris
<sil. pun. 2.91>	tela sonante fugat neruo liquidasque per auras
<sil. pun. 2.92>	derigit aligero letalia uulnera ferro.
<sil. pun. 2.93>	Cres erat, aerisonis Curetum aduectus ab antris,
<sil. pun. 2.94>	Dictaeos agitare puer leuioribus armis
<sil. pun. 2.95>	pennata saltus adsuetus harundine Mopsus.
<sil. pun. 2.96>	ille uagam caelo demisit saepe uolucrem,
<sil. pun. 2.97>	ille procul campo linquentem retia ceruum
<sil. pun. 2.98>	uulnere sistebat, rueretque inopina sub ictu
<sil. pun. 2.99>	ante fera incauto quam sibila poneret arcus.
<sil. pun. 2.100>	nec se tum pharetra iactauit iustius ulla
<sil. pun. 2.101>	Eois quamquam certet Gortyna sagittis.
<sil. pun. 2.102>	uerum ut opum leuior uenatu extendere uitam
<sil. pun. 2.103>	abnuit, atque artae res exegere per aequor,
<sil. pun. 2.104>	coniuge cum Meroe natisque inglorius hospes
<sil. pun. 2.105>	intrarat miseram fato ducente Saguntum.
<sil. pun. 2.106>	coryti fratrum ex umeris calamique paterni
<sil. pun. 2.107>	pendebant uolucerque chalybs, Minoia tela.
<sil. pun. 2.108>	hic medius iuuenum Massylae gentis in agmen
<sil. pun. 2.109>	crebra Cydoneo fundebat spicula cornu.
<sil. pun. 2.110>	iam Garamum audacemque Thyrum pariterque ruentis
<sil. pun. 2.111>	Gisgonem leuemque Bagam indignumque sagittae,
<sil. pun. 2.112>	impubem malas, tam certae occurrere Lixum
<sil. pun. 2.113>	fuderat et plena tractabat bella pharetra.
<sil. pun. 2.114>	tum uultum intendens telumque in uirginis ora
<sil. pun. 2.115>	desertum non grata Iouem per uota uocabat.
<sil. pun. 2.116>	namque ut fatiferos conuerti prospicit arcus,
<sil. pun. 2.117>	opposito procul insidiis Nasamonias Harpe
<sil. pun. 2.118>	corpore praeripuit letum calamumque uolantem,
<sil. pun. 2.119>	dum clamat, patulo excipiens tramisit hiatu,
<sil. pun. 2.120>	et primae ferrum a tergo uidere sorores.
<sil. pun. 2.121>	at comitis frendens casu labentia uirgo
<sil. pun. 2.122>	membra leuat paruaque oculos iam luce natantis
<sil. pun. 2.123>	inrorat lacrimis totisque adnisa doloris
<sil. pun. 2.124>	uiribus intorquet letalem in moenia cornum.
<sil. pun. 2.125>	illa uolans umerum rapido transuerberat ictu
<sil. pun. 2.126>	conantis Dorylae, iunctis iam cornibus arcus
<sil. pun. 2.127>	et ducti spatium nerui complente sagitta,
<sil. pun. 2.128>	excutere in uentos resoluto pollice ferrum.
<sil. pun. 2.129>	tum subitum in uulnus praeceps deuoluitur altis
<sil. pun. 2.130>	aggeribus muri, iuxtaque cadentia membra
<sil. pun. 2.131>	effusi uersa calami fluxere pharetra.
<sil. pun. 2.132>	exclamat paribus frater uicinus in armis
<sil. pun. 2.133>	Icarus ulciscique parat lacrimabile fatum.
<sil. pun. 2.134>	atque illum raptim promentem in proelia telum
<sil. pun. 2.135>	Hannibal excussi praeuertit turbine saxi.
<sil. pun. 2.136>	labuntur gelido torpentia frigore membra,
<sil. pun. 2.137>	deficiensque manus pharetrae sua tela remisit.
<sil. pun. 2.138>	At pater in gemino natorum funere Mopsus
<sil. pun. 2.139>	correptos arcus ter maesta mouit ab ira,
<sil. pun. 2.140>	ter cecidit dextra, et notas dolor abstulit artis.
<sil. pun. 2.141>	paenitet heu sero dulcis liquisse penatis,
<sil. pun. 2.142>	adreptoque auide, quo concidis, Icare, saxo,
<sil. pun. 2.143>	postquam aeuum senior percussaque pectora frustra
<sil. pun. 2.144>	sentit et, ut tantos compescat morte dolores,
<sil. pun. 2.145>	nil opis in dextra, uastae se culmine turris
<sil. pun. 2.146>	praecipitem iacit et delapsus pondere prono
<sil. pun. 2.147>	membra super nati moribundos explicat artus.
<sil. pun. 2.148>	Dum cadit externo Gortynius aduena bello,
<sil. pun. 2.149>	iam noua molitus stimulato milite Theron,
<sil. pun. 2.150>	Alcidae templi custos araeque sacerdos,
<sil. pun. 2.151>	non expectatum Tyriis effuderat agmen
<sil. pun. 2.152>	et fera miscebat reserata proelia porta.
<sil. pun. 2.153>	atque illi non hasta manu, non uertice cassis,
<sil. pun. 2.154>	sed fisus latis umeris et mole iuuentae
<sil. pun. 2.155>	agmina uastabat claua, nihil indigus ensis.
<sil. pun. 2.156>	exuuiae capiti impositae tegimenque leonis
<sil. pun. 2.157>	terribilem attollunt excelso uertice rictum.
<sil. pun. 2.158>	centum angues idem Lernaeaque monstra gerebat
<sil. pun. 2.159>	in clipeo et sectis geminam serpentibus hydram.
<sil. pun. 2.160>	ille Iubam T&lt;h&gt;apsumque patrem clarumque Micipsam
<sil. pun. 2.161>	nomine aui Maurumque Sacen, a moenibus actos
<sil. pun. 2.162>	palantisque fuga, praeceps ad litora cursu
<sil. pun. 2.163>	egerat, atque una spumabant aequora dextra.
<sil. pun. 2.164>	nec contentus Idi leto letoque Cothonis
<sil. pun. 2.165>	Marmaridae nec caede Rothi nec caede Iugurthae,
<sil. pun. 2.166>	Asbytes currum et radiantis tegmina laeuae
<sil. pun. 2.167>	poscebat uotis gemmataque lumina peltae
<sil. pun. 2.168>	atque in belligera uersabat uirgine mentem.
<sil. pun. 2.169>	quem ruere ut telo uidit regina cruento,
<sil. pun. 2.170>	obliquos detorquet equos laeuumque per orbem
<sil. pun. 2.171>	fallaci gyro campum secat ac uelut ales
<sil. pun. 2.172>	auerso rapitur sinuata per aequora curru.
<sil. pun. 2.173>	dumque ea se ex oculis aufert, atque ocior Euro
<sil. pun. 2.174>	incita pulueream campo trahit ungula nubem,
<sil. pun. 2.175>	aduersum late stridens rota proterit agmen,
<sil. pun. 2.176>	ingerit et crebras uirgo trepidantibus hastas.
<sil. pun. 2.177>	hic cecidere Lycus Thamyrisque et nobile nomen
<sil. pun. 2.178>	Eurydamas, clari deductum stirpe parentis,
<sil. pun. 2.179>	qui thalamos ausus quondam sperare superbos
<sil. pun. 2.180>	(heu demens!) Ithacique torum; sed enim arte pudica
<sil. pun. 2.181>	fallacis totiens reuoluto stamine telae
<sil. pun. 2.182>	deceptus, mersum pelago iactarat Vlixen.
<sil. pun. 2.183>	ast Ithacus uero ficta pro morte loquacem
<sil. pun. 2.184>	adfecit leto, taedaeque ad funera uersae.
<sil. pun. 2.185>	gens extrema uiri campis deletur Hiberis
<sil. pun. 2.186>	Eurydamas Nomados dextra: superinstrepit ater
<sil. pun. 2.187>	et seruat cursum perfractis ossibus axis.
<sil. pun. 2.188>	Iamque aderat remeans uirgo, inter proelia postquam
<sil. pun. 2.189>	distringi Therona uidet, saeuamque bipennem
<sil. pun. 2.190>	perlibrans mediae fronti, spolium inde superbum
<sil. pun. 2.191>	Herculeasque tibi exuuias, Dictynna, uouebat.
<sil. pun. 2.192>	nec segnis Theron tantae spe laudis in ipsos
<sil. pun. 2.193>	aduersus consurgit equos uillosaque fului
<sil. pun. 2.194>	ingerit obiectans trepidantibus ora leonis.
<sil. pun. 2.195>	attoniti terrore nouo rictuque minaci
<sil. pun. 2.196>	quadrupedes iactant resupino pondere currum.
<sil. pun. 2.197>	tum saltu Asbyten conantem linquere pugnas
<sil. pun. 2.198>	occupat incussa gemina inter tempora claua,
<sil. pun. 2.199>	feruentisque rotas turbataque frena pauore
<sil. pun. 2.200>	disiecto spargit conlisa per ossa cerebro,
<sil. pun. 2.201>	ac rapta properans caedem ostentare bipenni
<sil. pun. 2.202>	amputat e curru reuolutae uirginis ora.
<sil. pun. 2.203>	necdum irae positae. celsa nam figitur hasta
<sil. pun. 2.204>	spectandum caput: id gestent ante agmina Poenum
<sil. pun. 2.205>	imperat, et propere currus ad moenia uertant.
<sil. pun. 2.206>	Haec caecus fati diuumque abeunte fauore
<sil. pun. 2.207>	uicino Theron edebat proelia leto.
<sil. pun. 2.208>	namque aderat toto ore ferens iramque minasque
<sil. pun. 2.209>	Hannibal et caesam Asbyten fixique tropaeum
<sil. pun. 2.210>	infandum capitis furiata mente dolebat.
<sil. pun. 2.211>	ac simul aerati radiauit luminis umbo,
<sil. pun. 2.212>	et concussa procul membris uelocibus arma
<sil. pun. 2.213>	letiferum intonuere, fugam perculsa repente
<sil. pun. 2.214>	ad muros trepido conuertunt agmina cursu:
<sil. pun. 2.215>	sicut agit leuibus per sera crepuscula pennis
<sil. pun. 2.216>	e pastu uolucres ad nota cubilia uesper;
<sil. pun. 2.217>	aut, ubi Cecropius formidine nubis aquosae
<sil. pun. 2.218>	sparsa super flores examina tollit Hymettos,
<sil. pun. 2.219>	ad dulcis ceras et odori corticis antra
<sil. pun. 2.220>	mellis apes grauidae properant densoque uolatu
<sil. pun. 2.221>	raucum conexae glomerant ad limina murmur.
<sil. pun. 2.222>	praecipitat metus attonitos, caecique feruntur.
<sil. pun. 2.223>	heu blandum caeli lumen! tantone cauetur
<sil. pun. 2.224>	mors reditura metu nascentique addita fata?
<sil. pun. 2.225>	consilium damnant portisque atque aggere tuto
<sil. pun. 2.226>	erupisse gemunt: retinet uix agmina Theron
<sil. pun. 2.227>	interdumque manu, interdum clamore minisque:
<sil. pun. 2.228>	'State, uiri; meus ille hostis; mihi gloria magnae,
<sil. pun. 2.229>	state, uenit pugnae. muro tectisque Sagunti
<sil. pun. 2.230>	hac abigam Poenos dextra; spectacula tantum
<sil. pun. 2.231>	ferte, uiri; uel, si cunctos metus acer in urbem
<sil. pun. 2.232>	(heu deforme!) rapit, soli mihi claudite portas.'
<sil. pun. 2.233>	At Poenus rapido praeceps ad moenia cursu,
<sil. pun. 2.234>	dum pauitant trepidi rerum fessique salutis,
<sil. pun. 2.235>	tendebat. stat primam urbem murosque patentis
<sil. pun. 2.236>	postposita caede et dilata inuadere pugna.
<sil. pun. 2.237>	id postquam Herculeae custos uidet impiger arae,
<sil. pun. 2.238>	emicat et uelox formidine praeuenit hostem.
<sil. pun. 2.239>	gliscit Elissaeo uiolentior ira tyranno:
<sil. pun. 2.240>	'Tu solue interea nobis, bone ianitor urbis,
<sil. pun. 2.241>	supplicium, ut pandas' inquit 'tua moenia leto.'
<sil. pun. 2.242>	nec plura effari sinit ira, rotatque coruscum
<sil. pun. 2.243>	mucronem; sed contortum prior impete uasto
<sil. pun. 2.244>	Daunius huic robur iuuenis iacit. arma fragore
<sil. pun. 2.245>	icta graui raucum gemuere, alteque resultant
<sil. pun. 2.246>	aere inlisa cauo nodosae pondera clauae.
<sil. pun. 2.247>	at uiduus teli et frustrato proditus ictu,
<sil. pun. 2.248>	pernici uelox cursu rapit incita membra
<sil. pun. 2.249>	et celeri fugiens perlustrat moenia planta.
<sil. pun. 2.250>	instat atrox terga increpitans fugientia uictor.
<sil. pun. 2.251>	conclamant matres, celsoque e culmine muri
<sil. pun. 2.252>	lamentis uox mixta sonat: nunc nomine noto
<sil. pun. 2.253>	appellant, seras fesso nunc pandere portas
<sil. pun. 2.254>	posse uolunt; quatit hortantum praecordia terror
<sil. pun. 2.255>	ne simul accipiant ingentem moenibus hostem.
<sil. pun. 2.256>	incutit umbonem fesso adsultatque ruenti
<sil. pun. 2.257>	Poenus et ostentans spectantem e moenibus urbem
<sil. pun. 2.258>	'I, miseram Asbyten leto solare propinquo'++
<sil. pun. 2.259>	haec dicens, iugulo optantis dimittere uitam
<sil. pun. 2.260>	infestum condit mucronem ac regia laetus
<sil. pun. 2.261>	quadrupedes spolia abreptos a moenibus ipsis,
<sil. pun. 2.262>	quis aditum portae trepidantum saepserat agmen,
<sil. pun. 2.263>	uictor agit curruque uolat per ouantia castra.
<sil. pun. 2.264>	At Nomadum furibunda cohors miserabile humandi
<sil. pun. 2.265>	deproperat munus tumulique adiungit honorem
<sil. pun. 2.266>	et rapto cineres ter circum corpore lustrat.
<sil. pun. 2.267>	hinc letale uiri robur tegimenque tremendum
<sil. pun. 2.268>	in flammas iaciunt, ambustoque ore genisque
<sil. pun. 2.269>	deforme alitibus liquere cadauer Hiberis.
<sil. pun. 2.270>	Poenorum interea quis rerum summa potestas,
<sil. pun. 2.271>	consultant bello super, et quae dicta ferantur
<sil. pun. 2.272>	Ausoniae populis, oratorumque minaci
<sil. pun. 2.273>	aduentu trepidant. mouet hinc foedusque fidesque
<sil. pun. 2.274>	et testes superi iurataque pacta parentum,
<sil. pun. 2.275>	hinc popularis amor coeptantis magna iuuentae,
<sil. pun. 2.276>	et sperare iuuat belli meliora. sed, olim
<sil. pun. 2.277>	ductorem infestans odiis gentilibus, Hannon
<sil. pun. 2.278>	sic adeo increpitat studia incautumque fauorem:
<sil. pun. 2.279>	'Cuncta quidem, patres, (neque enim cohibere minantum
<sil. pun. 2.280>	irae se ualuere) premunt formidine uocem:
<sil. pun. 2.281>	haud tamen abstiterim. mortem licet arma propinquent,
<sil. pun. 2.282>	testabor superos, et caelo nota relinquam
<sil. pun. 2.283>	quae postrema salus rerum patriaeque reposcit.
<sil. pun. 2.284>	nec nunc obsessa demum et fumante Sagunto
<sil. pun. 2.285>	haec serus uates Hannon canit. anxia rupi
<sil. pun. 2.286>	pectora ne castris innutriretur et armis
<sil. pun. 2.287>	exitiale caput; monui et, dum uita, monebo,
<sil. pun. 2.288>	ingenitum noscens uirus flatusque paternos,
<sil. pun. 2.289>	ut, qui stelligero speculatur sidera caelo,
<sil. pun. 2.290>	uenturam pelagi rabiem Caurique futura
<sil. pun. 2.291>	praedicit miseris haud uanus flamina nautis.
<sil. pun. 2.292>	consedit solio rerumque inuasit habenas:
<sil. pun. 2.293>	ergo armis foedus fasque omne abrumpitur armis,
<sil. pun. 2.294>	oppida quassantur, longeque in moenia nostra
<sil. pun. 2.295>	Aeneadum arrectae mentes, disiectaque pax est.
<sil. pun. 2.296>	exagitant manes iuuenem furiaeque paternae
<sil. pun. 2.297>	ac funesta sacra et conuersi foedere rupto
<sil. pun. 2.298>	in caput infidum superi Massylaque uates.
<sil. pun. 2.299>	an nunc ille noui caecus caligine regni
<sil. pun. 2.300>	externas arces quatit aut Tirynthia tecta?
<sil. pun. 2.301>	sic propria luat hoc poena nec misceat urbis
<sil. pun. 2.302>	fata suis: nunc hoc, hoc inquam, tempore muros
<sil. pun. 2.303>	oppugnat, Carthago, tuos teque obsidet armis.
<sil. pun. 2.304>	lauimus Hennaeas animoso sanguine uallis
<sil. pun. 2.305>	et uix conducto produximus arma Lacone.
<sil. pun. 2.306>	nos ratibus laceris Scyllaea repleuimus antra
<sil. pun. 2.307>	classibus et refluo spectauimus aequore raptis
<sil. pun. 2.308>	contorta e fundo reuomentem transtra Charybdin.
<sil. pun. 2.309>	respice, pro demens, pro pectus inane deorum,
<sil. pun. 2.310>	Aegatis Libyaeque procul fluitantia membra!
<sil. pun. 2.311>	quo ruis et patriae exitio tibi nomina quaeris?
<sil. pun. 2.312>	scilicet immensae, uisis iuuenalibus armis,
<sil. pun. 2.313>	subsident Alpes, subsidet mole niuali
<sil. pun. 2.314>	Alpibus aequatum attollens caput Apenninus.
<sil. pun. 2.315>	sed campos fac, uane, dari. num gentibus istis
<sil. pun. 2.316>	mortales animi, aut ferro flammaue fatiscunt?
<sil. pun. 2.317>	haud tibi Neritia cernes cum prole laborem.
<sil. pun. 2.318>	pubescit castris miles, galeaque teruntur
<sil. pun. 2.319>	nondum signatae flaua lanugine malae,
<sil. pun. 2.320>	nec requies aeui nota, exanguesque merendo
<sil. pun. 2.321>	stant prima inter signa senes letumque lacessunt.
<sil. pun. 2.322>	ipse ego Romanas perfosso corpore turmas
<sil. pun. 2.323>	tela intorquentis correpta e uulnere uidi,
<sil. pun. 2.324>	uidi animos mortesque uirum decorisque furorem.
<sil. pun. 2.325>	si bello absistis nec te uictoribus offers,
<sil. pun. 2.326>	quantum heu, Carthago, donat tibi sanguinis Hannon!'
<sil. pun. 2.327>	Gestar ad haec (namque impatiens asperque coquebat
<sil. pun. 2.328>	iamdudum immites iras mediamque loquentis
<sil. pun. 2.329>	bis conatus erat turbando abrumpere uocem)
<sil. pun. 2.330>	'Concilione' inquit 'Libyae Tyrioque senatu,
<sil. pun. 2.331>	pro superi, Ausonius miles sedet, armaque tantum
<sil. pun. 2.332>	haud dum sumpta uiro? nam cetera non latet hostis.
<sil. pun. 2.333>	nunc geminas Alpes Apenninumque minatur,
<sil. pun. 2.334>	nunc freta Sicaniae et Scyllaei litoris undas,
<sil. pun. 2.335>	nec procul est quin iam manes umbrasque pauescat
<sil. pun. 2.336>	Dardanias: tanta accumulat praeconia leto
<sil. pun. 2.337>	uulneribusque uirum ac tollit sub sidera gentem.
<sil. pun. 2.338>	mortalem, mihi crede, licet formidine turpi
<sil. pun. 2.339>	frigida corda tremant, mortalem sumimus hostem.
<sil. pun. 2.340>	uidi ego, cum, geminas artis post terga catenis
<sil. pun. 2.341>	euinctus palmas, uulgo traheretur ouante
<sil. pun. 2.342>	carceris in tenebras spes et fiducia gentis
<sil. pun. 2.343>	Regulus Hectoreae; uidi, cum robore pendens
<sil. pun. 2.344>	Hesperiam cruce sublimis spectaret ab alta.
<sil. pun. 2.345>	nec uero terrent puerilia protinus ora
<sil. pun. 2.346>	sub galea et pressae properata casside malae.
<sil. pun. 2.347>	indole non adeo segni sumus: aspice, turmae
<sil. pun. 2.348>	quot Libycae certant annos anteire labore
<sil. pun. 2.349>	et nudis bellantur equis; ipse, aspice, ductor,
<sil. pun. 2.350>	cum primam tenero uocem proferret ab ore,
<sil. pun. 2.351>	iam bella et lituos ac flammis urere gentem
<sil. pun. 2.352>	iurabat Phrygiam atque animo patria arma mouebat.
<sil. pun. 2.353>	proinde polo crescant Alpes, astrisque coruscos
<sil. pun. 2.354>	Apenninus agat scopulos: per saxa niuesque
<sil. pun. 2.355>	(dicam etenim, ut stimulent atram uel inania mentem),
<sil. pun. 2.356>	per caelum est qui pandat iter: pudet Hercule tritas
<sil. pun. 2.357>	desperare uias laudemque timere secundam.
<sil. pun. 2.358>	sed Libyae clades et primi incendia belli
<sil. pun. 2.359>	aggerat atque iterum pro libertate labores
<sil. pun. 2.360>	Hannon ferre uetat. ponat formidinis aestus
<sil. pun. 2.361>	parietibusque domus imbellis femina seruet
<sil. pun. 2.362>	singultantem animam; nos, nos contra ibimus hostem,
<sil. pun. 2.363>	quis procul a Tyria dominos depellere Byrsa,
<sil. pun. 2.364>	uel Ioue non aequo, fixum est. sin fata repugnant,
<sil. pun. 2.365>	et iam damnata cessit Carthagine Mauors,
<sil. pun. 2.366>	occumbam potius nec te, patria inclita, dedam
<sil. pun. 2.367>	aeternum famulam liberque Acheronta uidebo.
<sil. pun. 2.368>	nam quae, pro superi, Fabius iubet! "ocius arma
<sil. pun. 2.369>	exuite et capta descendite ab arce Sagunti.
<sil. pun. 2.370>	tum delecta manus scutorum incendat aceruos,
<sil. pun. 2.371>	uranturque rates, ac toto absistite ponto."
<sil. pun. 2.372>	di, procul o, merita est numquam si talia plecti
<sil. pun. 2.373>	Carthago, prohibete nefas nostrique solutas
<sil. pun. 2.374>	ductoris seruate manus!' ut deinde resedit,
<sil. pun. 2.375>	factaque censendi patrum de more potestas,
<sil. pun. 2.376>	hic Hannon reddi propere certamine rapta
<sil. pun. 2.377>	instat et auctorem uiolati foederis addit.
<sil. pun. 2.378>	tum uero attoniti, ceu templo inrumperet hostis,
<sil. pun. 2.379>	exiluere patres, Latioque id uerteret omen
<sil. pun. 2.380>	orauere deum. at postquam discordia sensit
<sil. pun. 2.381>	pectora et infidas ad Martem uergere mentes,
<sil. pun. 2.382>	non ultra patiens Fabius rexisse dolorem
<sil. pun. 2.383>	concilium propere exposcit, patribusque uocatis,
<sil. pun. 2.384>	bellum se gestare sinu pacemque profatus,
<sil. pun. 2.385>	quid sedeat, legere ambiguis neu fallere dictis
<sil. pun. 2.386>	imperat ac, saeuo neutrum renuente senatu,
<sil. pun. 2.387>	ceu clausas acies gremioque effunderet arma,
<sil. pun. 2.388>	'Accipite infaustum Libyae euentuque priori
<sil. pun. 2.389>	par' inquit 'bellum', et laxos effundit amictus.
<sil. pun. 2.390>	tum patrias repetit pugnandi nuntius arces.
<sil. pun. 2.391>	Atque ea dum profugae regnis agitantur Elissae,
<sil. pun. 2.392>	~accitis uelox populis, quis aegra lababat
<sil. pun. 2.393>	ambiguo sub Marte fides, praedaque grauatus
<sil. pun. 2.394>	ad muros Poenus reuocauerat arma Sagunti.
<sil. pun. 2.395>	Ecce autem clipeum saeuo fulgore micantem
<sil. pun. 2.396>	Oceani gentes ductori dona ferebant,
<sil. pun. 2.397>	Callaicae telluris opus, galeamque coruscis
<sil. pun. 2.398>	subnixam cristis, uibrant quae uertice coni
<sil. pun. 2.399>	albentis niueae tremulo nutamine pennae,
<sil. pun. 2.400>	ensem, unam ac multis fatalem milibus hastam;
<sil. pun. 2.401>	praeterea textam nodis auroque trilicem
<sil. pun. 2.402>	loricam, nulli tegimen penetrabile telo.
<sil. pun. 2.403>	haec, aere et duri chalybis perfecta metallo
<sil. pun. 2.404>	atque opibus perfusa Tagi, per singula laetis
<sil. pun. 2.405>	lustrat ouans oculis et gaudet origine regni.
<sil. pun. 2.406>	Condebat primae Dido Carthaginis arces,
<sil. pun. 2.407>	instabatque operi subducta classe iuuentus.
<sil. pun. 2.408>	molibus hi claudunt portus, his tecta domosque
<sil. pun. 2.409>	partiris, iustae Bitia uenerande senectae.
<sil. pun. 2.410>	ostentant caput effossa tellure repertum
<sil. pun. 2.411>	bellatoris equi atque omen clamore salutant.
<sil. pun. 2.412>	has inter species orbatum classe suisque
<sil. pun. 2.413>	Aenean pulsum pelago dextraque precantem
<sil. pun. 2.414>	cernere erat: fronte hunc auide regina serena
<sil. pun. 2.415>	infelix ac iam uultu spectabat amico.
<sil. pun. 2.416>	hinc et speluncam furtiuaque foedera amantum
<sil. pun. 2.417>	Callaicae fecere manus: it clamor ad auras
<sil. pun. 2.418>	latratusque canum, subitoque exterrita nimbo
<sil. pun. 2.419>	occultant alae uenantum corpora siluis.
<sil. pun. 2.420>	nec procul Aeneadum uacuo iam litore classis
<sil. pun. 2.421>	aequora nequiquam reuocante petebat Elissa.
<sil. pun. 2.422>	ipsa pyram super ingentem stans saucia Dido
<sil. pun. 2.423>	mandabat Tyriis ultricia bella futuris,
<sil. pun. 2.424>	ardentemque rogum media spectabat ab unda
<sil. pun. 2.425>	Dardanus et magnis pandebat carbasa fatis.
<sil. pun. 2.426>	parte alia supplex infernis Hannibal aris
<sil. pun. 2.427>	arcanum Stygia libat cum uate cruorem
<sil. pun. 2.428>	et primo bella Aeneadum iurabat ab aeuo.
<sil. pun. 2.429>	at senior Siculis exultat Hamilcar in aruis:
<sil. pun. 2.430>	spirantem credas certamina anhela mouere,
<sil. pun. 2.431>	ardor inest oculis, toruumque minatur imago.
<sil. pun. 2.432>	Necnon et laeuum clipei latus aspera signis
<sil. pun. 2.433>	implebat Spartana cohors; hanc ducit ouantem
<sil. pun. 2.434>	Ledaeis ueniens uictor Xanthippus Amyclis.
<sil. pun. 2.435>	iuxta triste decus pendet sub imagine poenae
<sil. pun. 2.436>	Regulus et fidei dat magna exempla Sagunto.
<sil. pun. 2.437>	laetior at circa facies: agitata ferarum
<sil. pun. 2.438>	agmina uenatu et caelata mapalia fulgent,
<sil. pun. 2.439>	nec procul usta cutem nigri soror horrida Mauri
<sil. pun. 2.440>	adsuetas mulcet patrio sermone leaenas.
<sil. pun. 2.441>	it liber campi pastor, cui fine sine ullo
<sil. pun. 2.442>	inuetitum saltus penetrat pecus: omnia Poenum
<sil. pun. 2.443>	armenti uigilem patrio de more secuntur,
<sil. pun. 2.444>	gaesaque latratorque Cydon tectumque focique
<sil. pun. 2.445>	in silicis uenis et fistula nota iuuencis.
<sil. pun. 2.446>	eminet excelso consurgens colle Saguntos,
<sil. pun. 2.447>	quam circa immensi populi condensaque cingunt
<sil. pun. 2.448>	agmina certantum pulsantque trementibus hastis.
<sil. pun. 2.449>	extrema clipei stagnabat Hiberus in ora,
<sil. pun. 2.450>	curuatis claudens ingentem flexibus orbem.
<sil. pun. 2.451>	Hannibal abrupto transgressus foedere ripas
<sil. pun. 2.452>	Poenorum populos Romana in bella uocabat.
<sil. pun. 2.453>	tali sublimis dono, noua tegmina latis
<sil. pun. 2.454>	aptat concutiens umeris celsusque profatur:
<sil. pun. 2.455>	'Heu quantum Ausonio sudabitis, arma, cruore!
<sil. pun. 2.456>	quas, belli ui&lt;n&gt;dex, poenas mihi, Curia, pendes!'
<sil. pun. 2.457>	Iamque senescebat uallatus moenibus hostis,
<sil. pun. 2.458>	carpebatque dies urbem, dum signa manusque
<sil. pun. 2.459>	expectant fessi socias. tandem aequore uano
<sil. pun. 2.460>	auertunt oculos frustrataque litora ponunt
<sil. pun. 2.461>	et propius suprema uident. sedet acta medullis
<sil. pun. 2.462>	iamdudum atque inopes penitus coquit intima pestis.
<sil. pun. 2.463>	est furtim lento misere durantia tabo
<sil. pun. 2.464>	uiscera et exurit siccatas sanguine uenas
<sil. pun. 2.465>	per longum celata fames. iam lumina retro 
<sil. pun. 2.466>	exesis fugere genis, iam lurida sola
<sil. pun. 2.467>	tecta cute et uenis male iuncta trementibus ossa
<sil. pun. 2.468>	extant consumptis uisu deformia membris.
<sil. pun. 2.469>	umentis rores noctis terramque madentem
<sil. pun. 2.470>	solamen fecere mali, cassoque labore
<sil. pun. 2.471>	e sicco frustra presserunt robore sucos.
<sil. pun. 2.472>	nil temerare piget: rabidi ieiunia uentris
<sil. pun. 2.473>	insolitis adigunt uesci, resolutaque, nudos
<sil. pun. 2.474>	linquentes clipeos, armorum tegmina mandunt.
<sil. pun. 2.475>	Desuper haec caelo spectans Tirynthius alto
<sil. pun. 2.476>	inlacrimat fractae nequiquam casibus urbis.
<sil. pun. 2.477>	namque metus magnique tenent praecepta parentis
<sil. pun. 2.478>	ne saeuae tendat contra decreta nouercae.
<sil. pun. 2.479>	sic igitur coepta occultans ad limina sanctae
<sil. pun. 2.480>	contendit Fidei secretaque pectora temptat.
<sil. pun. 2.481>	arcanis dea laeta polo tum forte remoto
<sil. pun. 2.482>	caelicolum magnas uoluebat conscia curas.
<sil. pun. 2.483>	quam tali adloquitur Nemeae pacator honore:
<sil. pun. 2.484>	'Ante Iouem generata, decus diuumque hominumque,
<sil. pun. 2.485>	qua sine non tellus pacem, non aequora norunt,
<sil. pun. 2.486>	iustitiae consors tacitumque in pectore numen,
<sil. pun. 2.487>	exitiumne tuae dirum spectare Sagunti
<sil. pun. 2.488>	et tot pendentem pro te, dea, cernere poenas
<sil. pun. 2.489>	urbem lenta potes? moritur tibi uulgus, et unam
<sil. pun. 2.490>	te matres uincente fame, te maesta uirorum
<sil. pun. 2.491>	ora uocant, primaque sonant te uoce minores.
<sil. pun. 2.492>	fer caelo auxilium et fessis da surgere rebus.'
<sil. pun. 2.493>	Haec satus Alcmena; contra cui talia uirgo:
<sil. pun. 2.494>	'Cerno equidem, nec pro nihilo est mihi foedera rumpi,
<sil. pun. 2.495>	statque dies ausis olim tam tristibus ultor.
<sil. pun. 2.496>	sed me pollutas properantem linquere terras
<sil. pun. 2.497>	sedibus his tectisque Iouis succedere adegit
<sil. pun. 2.498>	fecundum in fraudes hominum genus: impia liqui
<sil. pun. 2.499>	et, quantum terrent, tantum metuentia regna
<sil. pun. 2.500>	ac furias auri nec uilia praemia fraudum
<sil. pun. 2.501>	et super haec ritu horrificos ac more ferarum
<sil. pun. 2.502>	uiuentis rapto populos luxuque solutum
<sil. pun. 2.503>	omne decus multaque oppressum nocte pudorem.
<sil. pun. 2.504>	uis colitur, iurisque locum sibi uindicat ensis,
<sil. pun. 2.505>	et probris cessit uirtus. en, aspice gentes:
<sil. pun. 2.506>	nemo insons: pacem seruant commercia culpae.
<sil. pun. 2.507>	sed si cura, tua fundata ut moenia dextra
<sil. pun. 2.508>	dignum te seruent memorando fine uigorem,
<sil. pun. 2.509>	dedita nec fessi tramittant corpora Poeno:
<sil. pun. 2.510>	quod solum nunc fata sinunt seriesque futuri,
<sil. pun. 2.511>	extendam leti decus atque in saecula mittam
<sil. pun. 2.512>	ipsaque laudatas ad manes prosequar umbras.'
<sil. pun. 2.513>	Inde seuera leui decurrens aethere uirgo
<sil. pun. 2.514>	luctantem fatis petit inflammata Saguntum.
<sil. pun. 2.515>	inuadit mentes et pectora nota pererrat
<sil. pun. 2.516>	immittitque animis numen. tum fusa medullis
<sil. pun. 2.517>	implicat atque sui flagrantem inspirat amorem.
<sil. pun. 2.518>	arma uolunt temptantque aegros ad proelia nisus.
<sil. pun. 2.519>	insperatus adest uigor, interiusque recursat
<sil. pun. 2.520>	dulcis honor diuae et sacrum pro uirgine letum.
<sil. pun. 2.521>	it tacitus fessis per ouantia pectora sensus
<sil. pun. 2.522>	uel leto grauiora pati saeuasque ferarum
<sil. pun. 2.523>	attemptare dapes et mensis addere crimen.
<sil. pun. 2.524>	sed prohibet culpa pollutam extendere lucem
<sil. pun. 2.525>	casta Fides paribusque famem compescere membris.
<sil. pun. 2.526>	Quam simul inuisae gentis conspexit in arce,
<sil. pun. 2.527>	forte ferens sese Libycis Saturnia castris,
<sil. pun. 2.528>	uirgineum increpitat miscentem bella furorem
<sil. pun. 2.529>	atque ira turbata gradum ciet ocius atram
<sil. pun. 2.530>	Tisiphonen imos agitantem uerbere manes, 
<sil. pun. 2.531>	et palmas tendens 'Hos' inquit 'noctis alumna,
<sil. pun. 2.532>	hos muros impelle manu populumque ferocem
<sil. pun. 2.533>	dextris sterne suis: Iuno iubet. ipsa propinqua
<sil. pun. 2.534>	effectus studiumque tuum de nube uidebo.
<sil. pun. 2.535>	illa deos summumque Iouem turbantia tela,
<sil. pun. 2.536>	quis Acheronta moues, flammam immanesque chelydros
<sil. pun. 2.537>	stridoremque tuum, quo territa comprimit ora
<sil. pun. 2.538>	Cerberus, ac mixto quae spumant felle uenena
<sil. pun. 2.539>	et quicquid scelerum, poenarum quicquid et irae
<sil. pun. 2.540>	pectore fecundo coquitur tibi, congere praeceps
<sil. pun. 2.541>	in Rutulos totamque Erebo demitte Saguntum.
<sil. pun. 2.542>	hac mercede Fides constet delapsa per auras.'
<sil. pun. 2.543>	Sic uoce instimulans dextra dea concita saeuam
<sil. pun. 2.544>	Eumenida incussit muris, tremuitque repente
<sil. pun. 2.545>	mons circum, et grauior sonuit per litora fluctus.
<sil. pun. 2.546>	sibilat insurgens capiti et turgentia circa
<sil. pun. 2.547>	multus colla micat squalenti tergore serpens.
<sil. pun. 2.548>	Mors graditur uasto caua pandens guttura rictu
<sil. pun. 2.549>	casuroque inhiat populo: tunc Luctus et atri
<sil. pun. 2.550>	pectora circumstant Planctus Maerorque Dolorque,
<sil. pun. 2.551>	atque omnes adsunt Poenae, formaque trifauci
<sil. pun. 2.552>	personat insomnis lacrimosae Ianitor aulae.
<sil. pun. 2.553>	protinus adsimulat faciem mutabile monstrum
<sil. pun. 2.554>	Tiburnae gressumque simul sonitumque loquentis.
<sil. pun. 2.555>	haec bello uacuos et saeui turbine Martis
<sil. pun. 2.556>	lugebat thalamos, Murro spoliata marito,
<sil. pun. 2.557>	clara genus Daunique trahens a sanguine nomen.
<sil. pun. 2.558>	cui uultus induta pares disiectaque crinem
<sil. pun. 2.559>	Eumenis in medios inrumpit turbida coetus
<sil. pun. 2.560>	et maestas lacerata genas 'Quis terminus?' inquit
<sil. pun. 2.561>	'sat Fidei proauisque datum. uidi ipsa cruentum,
<sil. pun. 2.562>	ipsa meum uidi lacerato uulnere nostras
<sil. pun. 2.563>	terrentem Murrum noctes et dira sonantem:
<sil. pun. 2.564>	"Eripe te, coniunx, miserandae casibus urbis
<sil. pun. 2.565>	et fuge, si terras adimit uictoria Poeni,
<sil. pun. 2.566>	ad manes, Tiburna, meos; cecidere penates,
<sil. pun. 2.567>	occidimus Rutuli, tenet omnia Punicus ensis."
<sil. pun. 2.568>	mens horret, nec adhuc oculis absistit imago.
<sil. pun. 2.569>	nullane iam posthac tua tecta, Sagunte, uidebo?
<sil. pun. 2.570>	felix, Murre, necis patriaque superstite felix.
<sil. pun. 2.571>	at nos, Sidoniis famulatum matribus actas,
<sil. pun. 2.572>	post belli casus uastique pericula ponti
<sil. pun. 2.573>	Carthago aspiciet uictrix, tandemque suprema
<sil. pun. 2.574>	nocte obita Libyae gremio captiua iacebo.
<sil. pun. 2.575>	sed uos, o iuuenes, uetuit quos conscia uirtus
<sil. pun. 2.576>	posse capi, quis telum ingens contra aspera mors est,
<sil. pun. 2.577>	uestris seruitio manibus subducite matres.
<sil. pun. 2.578>	ardua uirtutem profert uia: pergite primi
<sil. pun. 2.579>	nec facilem populis nec notam inuadere laudem.'
<sil. pun. 2.580>	His ubi turbatas hortatibus impulit aures,
<sil. pun. 2.581>	inde petit tumulum, summo quem uertice montis
<sil. pun. 2.582>	Amphitryoniades spectandum ex aequore nautis
<sil. pun. 2.583>	struxerat et grato cineres decorarat honore.
<sil. pun. 2.584>	excitus sede, horrendum, prorumpit ab ima
<sil. pun. 2.585>	caeruleus maculis auro squalentibus anguis.
<sil. pun. 2.586>	ignea sanguinea radiabant lumina flamma,
<sil. pun. 2.587>	oraque uibranti stridebant sibila lingua.
<sil. pun. 2.588>	isque inter trepidos coetus mediamque per urbem
<sil. pun. 2.589>	uoluitur et muris propere delabitur altis
<sil. pun. 2.590>	ac similis profugo uicina ad litora tendit
<sil. pun. 2.591>	spumantisque freti praeceps immergitur undis.
<sil. pun. 2.592>	Tum uero excussae mentes, ceu prodita tecta
<sil. pun. 2.593>	expulsi fugiant manes, umbraeque recusent
<sil. pun. 2.594>	captiuo iacuisse solo. sperare salute&lt;m&gt;
<sil. pun. 2.595>	pertaesum, damnantque cibos: agit abdita Erinys.
<sil. pun. 2.596>	haud grauior duris diuum inclementia rebus
<sil. pun. 2.597>	quam leti perferre moras: abrumpere uitam
<sil. pun. 2.598>	ocius attoniti quaerunt lucemque grauantur.
<sil. pun. 2.599>	certatim structus subrectae molis ad astra
<sil. pun. 2.600>	in media stetit urbe rogus: portantque trahuntque
<sil. pun. 2.601>	longae pacis opes quaesitaque praemia dextris,
<sil. pun. 2.602>	Callaico uestes distinctas matribus auro
<sil. pun. 2.603>	armaque Dulichia proauis portata Zacyntho
<sil. pun. 2.604>	et prisca aduectos Rutulorum ex urbe penates.
<sil. pun. 2.605>	huc, quicquid superest captis, clipeosque simulque
<sil. pun. 2.606>	infaustos iaciunt enses et condita bello
<sil. pun. 2.607>	effodiunt penitus terra gaudentque superbi
<sil. pun. 2.608>	uictoris praedam flammis donare supremis.
<sil. pun. 2.609>	Quae postquam congesta uidet feralis Erinys,
<sil. pun. 2.610>	lampada flammiferis tinctam Phlegethontis in undis
<sil. pun. 2.611>	quassat et inferna superos caligine condit.
<sil. pun. 2.612>	inde opus aggressi toto quod nobile mundo
<sil. pun. 2.613>	aeternum inuictis infelix gloria seruat.
<sil. pun. 2.614>	princeps Tisiphone lentum indignata pauentum
<sil. pun. 2.615>	pressit ouans capulum cunctantemque impulit ensem
<sil. pun. 2.616>	et dirum insonuit Stygio bis terque flagello.
<sil. pun. 2.617>	inuitas maculant cognato sanguine dextras
<sil. pun. 2.618>	miranturque nefas auersa mente peractum
<sil. pun. 2.619>	et facto sceleri inlacrimant. hic turbidus ira
<sil. pun. 2.620>	et rabie cladum perpessaeque ultima uitae
<sil. pun. 2.621>	obliquos uersat materna per ubera uisus.
<sil. pun. 2.622>	hic raptam librans dilectae in colla securim
<sil. pun. 2.623>	coniugis increpitat sese mediumque furorem
<sil. pun. 2.624>	proiecta damnat stupefactus membra bipenni.
<sil. pun. 2.625>	nec tamen euasisse datur; nam uerbera Erinys
<sil. pun. 2.626>	incutit atque atros insibilat ore tumores.
<sil. pun. 2.627>	sic thalami fugit omnis amor, dulcesque marito
<sil. pun. 2.628>	effluxere tori, et subiere obliuia taedae.
<sil. pun. 2.629>	ille iacit totis conisus uiribus aegrum
<sil. pun. 2.630>	in flammas corpus, densum qua turbine nigro
<sil. pun. 2.631>	exundat fumans piceus caligine uertex.
<sil. pun. 2.632>	At medios inter coetus pietate sinistra,
<sil. pun. 2.633>	infelix Tymbrene, furis, Poenoque parentis
<sil. pun. 2.634>	dum properas auferre necem, reddentia formam
<sil. pun. 2.635>	ora tuam laceras temerasque simillima membra.
<sil. pun. 2.636>	uos etiam primo gemini cecidistis in aeuo,
<sil. pun. 2.637>	Eurymedon fratrem et fratrem mentite Lycorma,
<sil. pun. 2.638>	cuncta pares; dulcisque labor sua nomina natis
<sil. pun. 2.639>	reddere et in uultu genetrici stare suorum.
<sil. pun. 2.640>	iam fixus iugulo culpa te soluerat ensis,
<sil. pun. 2.641>	Eurymedon, inter miserae lamenta senectae,
<sil. pun. 2.642>	dumque malis turbata parens deceptaque uisis
<sil. pun. 2.643>	'Quo ruis? huc ferrum' clamat 'conuerte, Lycorma,'
<sil. pun. 2.644>	ecce simul iugulum perfoderat ense Lycormas.
<sil. pun. 2.645>	sed magno 'Quinam, Eurymedon, furor iste?' sonabat
<sil. pun. 2.646>	cum planctu geminaeque notis decepta figurae
<sil. pun. 2.647>	funera mutato reuocabat nomine mater,
<sil. pun. 2.648>	donec transacto tremebunda per ubera ferro
<sil. pun. 2.649>	tunc etiam ambiguos cecidit super inscia natos.
<sil. pun. 2.650>	Quis diros urbis casus laudandaque monstra
<sil. pun. 2.651>	et Fidei poenas ac tristia fata piorum
<sil. pun. 2.652>	imperet euoluens lacrimis? uix Punica fletu
<sil. pun. 2.653>	cessassent castra ac miserescere nescius hostis.
<sil. pun. 2.654>	urbs, habitata diu Fidei caeloque parentem
<sil. pun. 2.655>	murorum repetens, ruit inter perfida gentis 
<sil. pun. 2.656>	Sidoniae tela atque immania facta suorum,
<sil. pun. 2.657>	iniustis neglecta deis: furit ensis et ignis,
<sil. pun. 2.658>	quique caret flamma, scelerum est locus. erigit atro
<sil. pun. 2.659>	nigrantem fumo rogus alta ad sidera nubem.
<sil. pun. 2.660>	ardet in excelso proceri uertice montis
<sil. pun. 2.661>	arx intacta prius bellis (hinc Punica castra
<sil. pun. 2.662>	litoraque et totam soliti spectare Saguntum),
<sil. pun. 2.663>	ardent tecta deum. resplendet imagine flammae
<sil. pun. 2.664>	aequor, et in tremulo uibrant incendia ponto.
<sil. pun. 2.665>	Ecce inter medios caedum Tiburna furores
<sil. pun. 2.666>	fulgenti dextram mucrone armata mariti
<sil. pun. 2.667>	et laeua infelix ardentem lampada quassans
<sil. pun. 2.668>	squalentemque erecta comam ac liuentia planctu
<sil. pun. 2.669>	pectora nudatis ostendens saeua lacertis
<sil. pun. 2.670>	ad tumulum Murri super ipsa cadauera fertur:
<sil. pun. 2.671>	qualis, ubi inferni dirum tonat aula parentis,
<sil. pun. 2.672>	iraque turbatos exercet regia manes,
<sil. pun. 2.673>	Alecto solium ante dei sedemque tremendam
<sil. pun. 2.674>	Tartareo est operata Ioui poenasque ministrat.
<sil. pun. 2.675>	arma uiri multo nuper defensa cruore
<sil. pun. 2.676>	imponit tumulo inlacrimans, manesque precata
<sil. pun. 2.677>	acciperent sese, flagrantem lampada subdit.
<sil. pun. 2.678>	tunc rapiens letum 'Tibi ego haec' ait 'optime coniunx,
<sil. pun. 2.679>	ad manes, en, ipsa fero.' sic ense recepto
<sil. pun. 2.680>	arma super ruit et flammas inuadit hiatu.
<sil. pun. 2.681>	Semiambusta iacet nullo discrimine passim
<sil. pun. 2.682>	infelix obitus, permixto funere, turba:
<sil. pun. 2.683>	ceu, stimulante fame cum uictor ouilia tandem
<sil. pun. 2.684>	faucibus inuasit siccis leo, mandit hianti
<sil. pun. 2.685>	ore fremens imbelle pecus, patuloque redundat
<sil. pun. 2.686>	gutture ructatus large cruor: incubat atris
<sil. pun. 2.687>	semesae stragis cumulis, aut murmure anhelo
<sil. pun. 2.688>	infrendens laceros inter spatiatur aceruos:
<sil. pun. 2.689>	late fusa iacent pecudes custosque Molossus
<sil. pun. 2.690>	pastorumque cohors stabulique gregisque magister,
<sil. pun. 2.691>	totaque uastatis disiecta mapalia tectis.
<sil. pun. 2.692>	inrumpunt uacuam Poeni tot cladibus arcem.
<sil. pun. 2.693>	tum demum ad manis perfecto munere Erinys
<sil. pun. 2.694>	Iunoni laudata redit magnamque superba
<sil. pun. 2.695>	exultat rapiens secum sub Tartara turbam.
<sil. pun. 2.696>	At uos, sidereae, quas nulla aequauerit aetas,
<sil. pun. 2.697>	ite, decus terrarum, animae, uenerabile uulgus,
<sil. pun. 2.698>	Elysium et castas sedes decorate piorum.
<sil. pun. 2.699>	cui uero non aequa dedit uictoria nomen
<sil. pun. 2.700>	(audite, o gentes, neu rumpite foedera pacis
<sil. pun. 2.701>	nec regnis postferte fidem!) uagus exul in orbe
<sil. pun. 2.702>	errabit toto patriis proiectus ab oris,
<sil. pun. 2.703>	tergaque uertentem trepidans Carthago uidebit.
<sil. pun. 2.704>	saepe Saguntinis somnos exterritus umbris
<sil. pun. 2.705>	optabit cecidisse manu, ferroque negato
<sil. pun. 2.706>	inuictus quondam Stygias bellator ad undas
<sil. pun. 2.707>	deformata feret liuenti membra ueneno.

<sil. pun. 3.1>	Postquam rupta fides Tyriis et moenia castae
<sil. pun. 3.2>	non aequo superum genitore euersa Sagunti,
<sil. pun. 3.3>	extemplo positos finiti cardine mundi
<sil. pun. 3.4>	uictor adit populos cognataque limina Gades.
<sil. pun. 3.5>	nec uatum mentes agitare et praescia corda
<sil. pun. 3.6>	cessatum super imperio: citus aequore Bostar
<sil. pun. 3.7>	uela dare et rerum praenoscere fata iubetur.
<sil. pun. 3.8>	prisca fides adytis longo seruatur ab aeuo,
<sil. pun. 3.9>	qua sublime sedens, Cirrhaeis aemulus antris,
<sil. pun. 3.10>	inter anhelantis Garamantas corniger Hammon
<sil. pun. 3.11>	fatidico pandit uenientia saecula luco.
<sil. pun. 3.12>	hinc omen coeptis et casus scire futuros
<sil. pun. 3.13>	ante diem bellique uices nouisse petebat.
<sil. pun. 3.14>	Exin clauigeri ueneratus numinis aras
<sil. pun. 3.15>	captiuis onerat donis, quae nuper ab arce
<sil. pun. 3.16>	uictor fumantis rapuit semusta Sagunti.
<sil. pun. 3.17>	uulgatum, nec cassa fides, ab origine fani
<sil. pun. 3.18>	impositas durare trabes solasque per aeuum
<sil. pun. 3.19>	condentum nouisse manus. hinc credere gaudent
<sil. pun. 3.20>	consedisse deum seniumque repellere templis.
<sil. pun. 3.21>	tum, quis fas et honos adyti penetralia nosse,
<sil. pun. 3.22>	femineos prohibent gressus ac limine curant
<sil. pun. 3.23>	saetigeros arcere sues. nec discolor ulli
<sil. pun. 3.24>	ante aras cultus: uelantur corpora lino,
<sil. pun. 3.25>	et Pelusiaco praefulget stamine uertex.
<sil. pun. 3.26>	discinctis mos tura dare atque e lege parentum
<sil. pun. 3.27>	sacrificam lato uestem distinguere clauo:
<sil. pun. 3.28>	pes nudus tonsaeque comae castumque cubile.
<sil. pun. 3.29>	inrestincta focis seruant altaria flammae,
<sil. pun. 3.30>	sed nulla effigies simulacraue nota deorum
<sil. pun. 3.31>	maiestate locum et sacro impleuere timore.
<sil. pun. 3.32>	In foribus labor Alcidae: Lernaea recisis
<sil. pun. 3.33>	anguibus hydra iacet, nexuque elisa leonis
<sil. pun. 3.34>	ora Cleonaei patulo caelantur hiatu.
<sil. pun. 3.35>	at Stygius saeuis terrens latratibus umbras
<sil. pun. 3.36>	ianitor, aeterno tum primum tractus ab antro,
<sil. pun. 3.37>	uincla indignatur, metuitque Megaera catenas.
<sil. pun. 3.38>	iuxta Thraces equi pestisque Erymanthia et altos
<sil. pun. 3.39>	aeripedis ramos superantia cornua cerui.
<sil. pun. 3.40>	nec leuior uinci Libycae telluris alumnus
<sil. pun. 3.41>	matre super stratique genus deforme bimembres
<sil. pun. 3.42>	Centauri frontemque minor nunc amnis Acarnan.
<sil. pun. 3.43>	inter quae fulget sacratis ignibus Oete,
<sil. pun. 3.44>	ingentemque animam rapiunt ad sidera flammae.
<sil. pun. 3.45>	Postquam oculos uaria impleuit uirtutis imago,
<sil. pun. 3.46>	mira dehinc cernit: surgentis mole profundi
<sil. pun. 3.47>	inuectum terris subitum mare nullaque circa
<sil. pun. 3.48>	litora et infuso stagnantis aequore campos.
<sil. pun. 3.49>	nam qua caeruleis Nereus euoluitur antris
<sil. pun. 3.50>	atque imo freta contorquet Neptunia fundo,
<sil. pun. 3.51>	proruptum exundat pelagus, caecosque relaxans
<sil. pun. 3.52>	Oceanus fontis torrentibus ingruit undis.
<sil. pun. 3.53>	tum uada, ceu saeuo penitus permota tridenti,
<sil. pun. 3.54>	luctantur terris tumefactum imponere pontum.
<sil. pun. 3.55>	mox remeat gurges tractoque relabitur aestu,
<sil. pun. 3.56>	ac ratis erepto campis deserta profundo,
<sil. pun. 3.57>	et fusi transtris expectant aequora nautae.
<sil. pun. 3.58>	Cymothoes ea regna uagae pelagique labores
<sil. pun. 3.59>	Luna mouet, Luna, immissis per caerula bigis,
<sil. pun. 3.60>	fertque refertque fretum, sequiturque reciproca Tethys.
<sil. pun. 3.61>	Haec propere spectata duci; nam multa fatigant.
<sil. pun. 3.62>	curarum prima exercet, subducere bello
<sil. pun. 3.63>	consortem thalami paruumque sub ubere natum.
<sil. pun. 3.64>	uirgineis iuuenem taedis primoque Hymenaeo
<sil. pun. 3.65>	imbuerat coniunx memorique tenebat amore. 
<sil. pun. 3.66>	at puer, obsessae generatus in ore Sagunti,
<sil. pun. 3.67>	bissenos Lunae nondum compleuerat orbes.
<sil. pun. 3.68>	quos ut seponi stetit et secernere ab armis,
<sil. pun. 3.69>	adfatur ductor: 'Spes o Carthaginis altae,
<sil. pun. 3.70>	nate, nec Aeneadum leuior metus, amplior, oro,
<sil. pun. 3.71>	sis patrio decore et factis tibi nomina condas,
<sil. pun. 3.72>	qui&lt;s&gt; superes bellator auum; iamque aegra timoris
<sil. pun. 3.73>	Roma tuos numerat lacrimandos matribus annos.
<sil. pun. 3.74>	ni praesaga meos ludunt praecordia sensus,
<sil. pun. 3.75>	ingens hic terris crescit labor: ora parentis
<sil. pun. 3.76>	agnosco toruaque oculos sub fronte minacis
<sil. pun. 3.77>	uagitumque grauem atque irarum elementa mearum.
<sil. pun. 3.78>	si quis forte deum tantos inciderit actus
<sil. pun. 3.79>	ut nostro abrumpat leto primordia rerum,
<sil. pun. 3.80>	hoc pignus belli, coniunx, seruare labora.
<sil. pun. 3.81>	cumque datum fari, duc per cunabula nostra:
<sil. pun. 3.82>	tangat Elissaeas palmis puerilibus aras
<sil. pun. 3.83>	et cineri iuret patrio Laurentia bella.
<sil. pun. 3.84>	inde ubi flore nouo pubescet firmior aetas,
<sil. pun. 3.85>	emicet in Martem et calcato foedere uictor
<sil. pun. 3.86>	in Capitolina tumulum mihi uindicet arce.
<sil. pun. 3.87>	tu uero, tanti felix quam gloria partus
<sil. pun. 3.88>	expectat, ueneranda fide, discede periclis
<sil. pun. 3.89>	incerti Martis durosque relinque labores.
<sil. pun. 3.90>	nos clausae niuibus rupes suppostaque caelo
<sil. pun. 3.91>	saxa manent, nos Alcidae mirante nouerca
<sil. pun. 3.92>	sudatus labor et, bellis labor acrior, Alpes.
<sil. pun. 3.93>	quod si promissum uertat Fortuna fauorem
<sil. pun. 3.94>	laeuaque sit coeptis, te longa stare senecta
<sil. pun. 3.95>	aeuumque extendisse uelim; tua iustior aetas,
<sil. pun. 3.96>	ultra me improperae ducant cui fila sorores.'
<sil. pun. 3.97>	Sic ille. at contra Cirrhaei sanguis Imilce
<sil. pun. 3.98>	Castalii, quae materno de nomine dicta
<sil. pun. 3.99>	(Castulo Phoebei seruat cognomina uatis)
<sil. pun. 3.100>	aeque ex sacrata repetebat stirpe parentes.
<sil. pun. 3.101>	tempore quo Bacchus populos domitabat Hiberos
<sil. pun. 3.102>	concutiens thyrso atque armata Maenade Calpen,
<sil. pun. 3.103>	lasciuo genitus Satyro nymphaque Myrice
<sil. pun. 3.104>	Milichus indigenis late regnarat in oris
<sil. pun. 3.105>	cornigeram attollens genitoris imagine frontem.
<sil. pun. 3.106>	hinc patriam clarumque genus referebat Imilce,
<sil. pun. 3.107>	barbarica paulum uitiato nomine lingua.
<sil. pun. 3.108>	quae tunc sic lacrimis sensim manantibus infit:
<sil. pun. 3.109>	'Mene, oblite tua nostram pendere salute,
<sil. pun. 3.110>	abnuis inceptis comitem? sic foedera nota
<sil. pun. 3.111>	primitiaeque tori, gelidos ut scandere tecum
<sil. pun. 3.112>	deficiam montis coniunx tua? crede uigori
<sil. pun. 3.113>	femineo. castum haud superat labor ullus amorem.
<sil. pun. 3.114>	sin solo aspicimur sexu, fixumque relinqui,
<sil. pun. 3.115>	cedo equidem nec fata moror; deus annuat, oro:
<sil. pun. 3.116>	i felix, i numinibus uotisque secundis
<sil. pun. 3.117>	atque acies inter flagrantiaque arma relictae
<sil. pun. 3.118>	coniugis et nati curam seruare memento.
<sil. pun. 3.119>	quippe nec Ausonios tantum nec tela nec ignes
<sil. pun. 3.120>	quantum te metuo: ruis ipsos acer in enses
<sil. pun. 3.121>	obiectasque caput telis, nec &lt;te&gt; ulla secundo
<sil. pun. 3.122>	euentu satiat uirtus, tibi gloria soli
<sil. pun. 3.123>	fine caret, credisque uiris ignobile letum
<sil. pun. 3.124>	belligeris in pace mori. tremor implicat artus,
<sil. pun. 3.125>	nec quemquam horresco, qui se tibi conferet unus.
<sil. pun. 3.126>	sed tu, bellorum genitor, miserere nefasque
<sil. pun. 3.127>	auerte et serua caput inuiolabile Teucris.'
<sil. pun. 3.128>	Iamque adeo &lt;e&gt;gressi steterant in litore primo,
<sil. pun. 3.129>	et promota ratis, pendentibus arbore nautis,
<sil. pun. 3.130>	aptabat sensim pulsanti carbasa uento,
<sil. pun. 3.131>	cum lenire metus properans aegramque leuare
<sil. pun. 3.132>	attonitis mentem curis sic Hannibal orsus:
<sil. pun. 3.133>	'Ominibus parce et lacrimis, fidissima coniunx.
<sil. pun. 3.134>	et pace et bello cunctis stat terminus aeui,
<sil. pun. 3.135>	extremumque diem primus tulit; ire per ora
<sil. pun. 3.136>	nomen in aeternum pa&lt;u&gt;cis mens ignea donat,
<sil. pun. 3.137>	quos pater aetheriis caelestum destinat oris.
<sil. pun. 3.138>	an Romana iuga et famulas Carthaginis arces
<sil. pun. 3.139>	perpetiar? stimulant manes noctisque per umbras
<sil. pun. 3.140>	increpitans genitor, stant arae atque horrida sacra
<sil. pun. 3.141>	ante oculos, breuitasque uetat mutabilis horae
<sil. pun. 3.142>	prolatare diem. sedeamne, ut nouerit una
<sil. pun. 3.143>	me tantum Carthago, et, qui sim, nesciat omnis
<sil. pun. 3.144>	gens hominum, letique metu decora alta relinquam?
<sil. pun. 3.145>	quantum etenim distant a morte silentia uitae?
<sil. pun. 3.146>	nec tamen incautos laudum exhorresce furores.
<sil. pun. 3.147>	et nobis est lucis honos, gaudetque senecta
<sil. pun. 3.148>	gloria, cum longo titulis celebratur in aeuo.
<sil. pun. 3.149>	te quoque magna manent suscepti praemia belli.
<sil. pun. 3.150>	dent modo se superi, Thybris tibi seruiet omnis
<sil. pun. 3.151>	Iliacaeque nurus et diues Dardanus auri.'
<sil. pun. 3.152>	dumque ea permixtis inter se fletibus orant,
<sil. pun. 3.153>	confisus pelago celsa de puppe magister
<sil. pun. 3.154>	cunctantem ciet. abripitur diuulsa marito.
<sil. pun. 3.155>	haerent intenti uultus et litora seruant,
<sil. pun. 3.156>	donec, iter liquidum uolucri rapiente carina,
<sil. pun. 3.157>	consumpsit uisus pontus tellusque recessit.
<sil. pun. 3.158>	At Poenus belli curis auertere amorem
<sil. pun. 3.159>	apparat et repetit properato moenia gressu.
<sil. pun. 3.160>	quae dum perlustrat crebroque obit omnia uisu,
<sil. pun. 3.161>	tandem sollicito cessit uis dura labori,
<sil. pun. 3.162>	belligeramque datur somno componere mentem.
<sil. pun. 3.163>	Tum pater omnipotens, gentem exercere periclis
<sil. pun. 3.164>	Dardaniam et fama saeuorum tollere ad astra
<sil. pun. 3.165>	bellorum meditans priscosque referre labores,
<sil. pun. 3.166>	praecipitat consulta uiri segnemque quietem
<sil. pun. 3.167>	terret et immissa rumpit formidine somnos.
<sil. pun. 3.168>	iamque per umentem noctis Cyllenius umbram
<sil. pun. 3.169>	aligero lapsu portabat iussa parentis.
<sil. pun. 3.170>	nec mora. mulcentem securo membra sopore
<sil. pun. 3.171>	adgreditur iuuenem ac monitis incessit amaris:
<sil. pun. 3.172>	'Turpe duci totam somno consumere noctem,
<sil. pun. 3.173>	o rector Libyae. uigili stant bella magistro.
<sil. pun. 3.174>	iam maria effusas cernes turbare carinas
<sil. pun. 3.175>	et Latiam toto pubem uolitare profundo,
<sil. pun. 3.176>	dum lentus coepti terra cunctaris Hibera.
<sil. pun. 3.177>	scilicet id satis est decoris memorandaque uirtus,
<sil. pun. 3.178>	quod tanto cecidit molimine Graia Saguntos?
<sil. pun. 3.179>	en age, si quid inest animo par fortibus ausis,
<sil. pun. 3.180>	fer gressus agiles mecum et comitare uocantem
<sil. pun. 3.181>	(respexisse ueto: monet hoc pater ille deorum):
<sil. pun. 3.182>	uictorem ante altae statuam te moenia Romae.'
<sil. pun. 3.183>	Iamque uidebatur dextram iniectare graduque
<sil. pun. 3.184>	laetantem trahere in Saturnia regna citato,
<sil. pun. 3.185>	cum subitus circa fragor et uibrata per auras
<sil. pun. 3.186>	exterrent saeuis a tergo sibila linguis,
<sil. pun. 3.187>	ingentique metu diuum praecepta pauenti
<sil. pun. 3.188>	effluxere uiro, et turbatus lumina flectit.
<sil. pun. 3.189>	ecce iugis rapiens siluas ac robora uasto
<sil. pun. 3.190>	contorta amplexu tractasque per inuia rupes
<sil. pun. 3.191>	ater letifero stridebat turbine serpens.
<sil. pun. 3.192>	quantus non aequas perlustrat flexibus Arctos
<sil. pun. 3.193>	et geminum lapsu sidus circumligat Anguis,
<sil. pun. 3.194>	immani tantus fauces diducit hiatu
<sil. pun. 3.195>	attollensque caput nimbosis montibus aequat.
<sil. pun. 3.196>	congeminat sonitus rupti uiolentia caeli
<sil. pun. 3.197>	imbriferamque hiemem permixta grandine torquet.
<sil. pun. 3.198>	hoc trepidus monstro (neque enim sopor ille nec altae
<sil. pun. 3.199>	uis aderat noctis, uirgaque fugante tenebras
<sil. pun. 3.200>	miscuerat lucem somno deus) ardua quae sit, 
<sil. pun. 3.201>	scitatur, pestis terrasque urgentia membra
<sil. pun. 3.202>	quo ferat et quosnam populos deposcat hiatu.
<sil. pun. 3.203>	cui gelidis almae Cyllenes editus antris:
<sil. pun. 3.204>	'Bella uides optata tibi. te maxima bella,
<sil. pun. 3.205>	te strages nemorum, te moto turbida caelo
<sil. pun. 3.206>	tempestas caedesque uirum magnaeque ruinae
<sil. pun. 3.207>	Idaei generis lacrimosaque fata secuntur.
<sil. pun. 3.208>	quantus per campos populatis montibus actas
<sil. pun. 3.209>	contorquet siluas squalenti tergore serpens
<sil. pun. 3.210>	et late umectat terras spumante ueneno,
<sil. pun. 3.211>	tantus perdomitis decurrens Alpibus atro
<sil. pun. 3.212>	inuolues bello Italiam tantoque fragore
<sil. pun. 3.213>	eruta conuulsis prosternes oppida muris.'
<sil. pun. 3.214>	His aegrum stimulis liquere deusque soporque.
<sil. pun. 3.215>	it membris gelidus sudor, laetoque pauore
<sil. pun. 3.216>	promissa euoluit somni noctemque retractat.
<sil. pun. 3.217>	iamque deum regi Martique sub omine fausto
<sil. pun. 3.218>	instauratus honos, niueoque ante omnia tauro
<sil. pun. 3.219>	placatus meritis monitor Cyllenius aris.
<sil. pun. 3.220>	extemplo edicit conuellere signa, repensque
<sil. pun. 3.221>	castra quatit clamor permixtis dissona linguis.
<sil. pun. 3.222>	Prodite, Calliope, famae, quos horrida coepta
<sil. pun. 3.223>	excierint populos tulerintque in regna Latini,
<sil. pun. 3.224>	et quas indomitis urbes armarit Hiberis
<sil. pun. 3.225>	quasque Paraetonio glomerarit litore turmas
<sil. pun. 3.226>	ausa sibi Libye rerum deposcere frenos
<sil. pun. 3.227>	et terris mutare iugum. ~non ulla nec umquam
<sil. pun. 3.228>	saeuior it trucibus tempestas acta procellis,
<sil. pun. 3.229>	~nec bellum ruptis tam dirum mille carinis
<sil. pun. 3.230>	acrius infremuit trepidumque exterruit orbem.
<sil. pun. 3.231>	Princeps signa tulit Tyria Carthagine pubes,
<sil. pun. 3.232>	membra leuis celsique decus fraudata superbum
<sil. pun. 3.233>	corporis, at docilis fallendi et nectere tectos
<sil. pun. 3.234>	numquam tarda dolos. rudis his tum parma, breuique
<sil. pun. 3.235>	bellabant ense; at uestigia nuda, sinusque
<sil. pun. 3.236>	cingere inadsuetum, et rubrae uelamine uestis
<sil. pun. 3.237>	ars erat in pugna fusum occuluisse cruorem.
<sil. pun. 3.238>	his rector fulgens ostro super altior omnis
<sil. pun. 3.239>	germanus nitet Hannibalis gratoque tumultu
<sil. pun. 3.240>	Mago quatit currus et fratrem spirat in armis.
<sil. pun. 3.241>	Proxima Sidoniis Vtica est effusa maniplis,
<sil. pun. 3.242>	prisca situ ueterisque ante arces condita Byrsae.
<sil. pun. 3.243>	tunc, quae Sicanio praecinxit litora muro
<sil. pun. 3.244>	in clipei speciem curuatis turribus, Aspis.
<sil. pun. 3.245>	sed dux in sese conuerterat ora Sychaeus,
<sil. pun. 3.246>	Hasdrubalis proles, cui uano corda tumore
<sil. pun. 3.247>	maternum implebat genus, et resonare superbo
<sil. pun. 3.248>	Hannibal haud umquam cessabat auunculus ore.
<sil. pun. 3.249>	Adfuit undosa cretus Berenicide miles,
<sil. pun. 3.250>	nec, tereti dextras in pugnam armata dolone,
<sil. pun. 3.251>	destituit Barce sitientibus arida uenis.
<sil. pun. 3.252>	nec non Cyrene Pelopei stirpe nepotis
<sil. pun. 3.253>	Battiadas prauos fidei stimulauit in arma.
<sil. pun. 3.254>	quos trahit, antiquo laudatus Hamilcare quondam,
<sil. pun. 3.255>	consilio uiridis, sed belli serus, Ilertes.
<sil. pun. 3.256>	Sabratha tum Tyrium uulgus Sarranaque Leptis
<sil. pun. 3.257>	Oeaque Trinacrios Afris permixta colonos
<sil. pun. 3.258>	et Tingim rapido mittebat ab aequore Lixus.
<sil. pun. 3.259>	tum Vaga et antiquis dilectus regibus Hippo,
<sil. pun. 3.260>	quaeque procul cauit non aequos Ruspina fluctus,
<sil. pun. 3.261>	et Zama et uberior Rutulo nunc sanguine Thapsus.
<sil. pun. 3.262>	ducit tot populos, ingens et corpore et armis,
<sil. pun. 3.263>	Herculeam factis seruans ac nomine famam,
<sil. pun. 3.264>	Antaeus celsumque caput super agmina tollit.
<sil. pun. 3.265>	Venere Aethiopes, gens haud incognita Nilo,
<sil. pun. 3.266>	qui magneta secant: solis honor ille, metallo
<sil. pun. 3.267>	intactum chalybem uicino ducere saxo.
<sil. pun. 3.268>	his simul immitem testantes corpore solem
<sil. pun. 3.269>	exusti uenere Nubae. non aerea cassis
<sil. pun. 3.270>	nec lorica riget ferro, non tenditur arcus:
<sil. pun. 3.271>	tempora multiplici mos est defendere lino
<sil. pun. 3.272>	et lino munire latus scelerataque sucis
<sil. pun. 3.273>	spicula derigere et ferrum infamare ueneno.
<sil. pun. 3.274>	tum primum castris Phoenicum tendere ritu
<sil. pun. 3.275>	Cinyphii didicere Macae. squalentia barba
<sil. pun. 3.276>	ora uiris, umerosque tegunt uelamine capri
<sil. pun. 3.277>	saetigero; panda manus est armata cateia.
<sil. pun. 3.278>	uersicolor contra caetra et falcatus ab arte
<sil. pun. 3.279>	ensis Adyrmachidis ac laeuo tegmina crure.
<sil. pun. 3.280>	sed mensis asper populus uictuque maligno:
<sil. pun. 3.281>	nam calida tristes epulae torrentur harena.
<sil. pun. 3.282>	quin et Massyli fulgentia signa tulere,
<sil. pun. 3.283>	Hesperidum ueniens lucis domus ultima terrae.
<sil. pun. 3.284>	praefuit intortos demissus uertice crinis
<sil. pun. 3.285>	Bocchus atrox, qui sacratas in litore siluas
<sil. pun. 3.286>	atque inter frondes reuirescere uiderat aurum.
<sil. pun. 3.287>	Vos quoque desertis in castra mapalibus itis,
<sil. pun. 3.288>	misceri gregibus Gaetulia sueta ferarum
<sil. pun. 3.289>	indomitisque loqui et sedare leonibus iras.
<sil. pun. 3.290>	nulla domus: plaustris habitant; migrare per arua
<sil. pun. 3.291>	mos atque errantes circumuectare penates.
<sil. pun. 3.292>	hinc mille alipedes turmae (uelocior Euris
<sil. pun. 3.293>	et doctus uirgae sonipes) in castra ruebant:
<sil. pun. 3.294>	ceu, pernix cum densa uagis latratibus implet
<sil. pun. 3.295>	uenator dumeta Lacon, aut exigit Vmber
<sil. pun. 3.296>	nare sagax e calle feras, perterrita late
<sil. pun. 3.297>	agmina praecipitant uolucres formidine cerui.
<sil. pun. 3.298>	hos agit haud laeto uultu nec fronte serena
<sil. pun. 3.299>	Asbytes nuper caesae germanus Acherras.
<sil. pun. 3.300>	Marmaridae, medicum uulgus, strepuere cateruis,
<sil. pun. 3.301>	ad quorum cantus serpens oblita ueneni,
<sil. pun. 3.302>	ad quorum tactum mites iacuere cerastae.
<sil. pun. 3.303>	tum, chalybis pauper, Baniurae cruda iuuentus,
<sil. pun. 3.304>	contenti parca durasse hastilia flamma,
<sil. pun. 3.305>	miscebant auidi trucibus fera murmura linguis.
<sil. pun. 3.306>	necnon Autololes, leuibus gens ignea plantis,
<sil. pun. 3.307>	cui sonipes cursu, cui cesserit incitus amnis,
<sil. pun. 3.308>	tanta fuga est: certant pennae, campumque uolatu
<sil. pun. 3.309>	cum rapuere, pedum frustra uestigia quaeras.
<sil. pun. 3.310>	spectati castris, quos suco nobilis arbor
<sil. pun. 3.311>	et dulci pascit lotos nimis hospita baca,
<sil. pun. 3.312>	quique atro rabidas efferuescente ueneno
<sil. pun. 3.313>	dipsadas immensis horrent Garamantes harenis.
<sil. pun. 3.314>	fama docet, caesae rapuit cum Gorgonis ora
<sil. pun. 3.315>	Perseus, in Libyam dirum fluxisse cruorem:
<sil. pun. 3.316>	inde Medusaeis terram exundasse chelydris.
<sil. pun. 3.317>	milibus his ductor spectatus Marte Choaspes,
<sil. pun. 3.318>	Neritia Meni&lt;n&gt;ge satus, cui tragula semper
<sil. pun. 3.319>	fulmineam armabat, celebratum missile, dextram.
<sil. pun. 3.320>	huc coit aequoreus Nasamon, inuadere fluctu
<sil. pun. 3.321>	audax naufragia et praedas auellere ponto,
<sil. pun. 3.322>	huc, qui stagna colunt Tritonidos alta paludis,
<sil. pun. 3.323>	qua uirgo, ut fama est, bellatrix edita lympha
<sil. pun. 3.324>	inuento primam Libyen perfudit oliuo.
<sil. pun. 3.325>	Necnon totus adest Vesper populique reposti.
<sil. pun. 3.326>	Cantaber ante omnis, hiemisque aestusque famisque
<sil. pun. 3.327>	inuictus palmamque ex omni ferre labore.
<sil. pun. 3.328>	mirus amor populo, cum pigra incanuit aetas,
<sil. pun. 3.329>	imbelles iam dudum annos praeuertere saxo
<sil. pun. 3.330>	nec uitam sine Marte pati. quippe omnis in armis
<sil. pun. 3.331>	lucis causa sita, et damnatum uiuere paci.
<sil. pun. 3.332>	Venit et Aurorae lacrimis perfusus, in orbem
<sil. pun. 3.333>	diuersum patrias fugit cum deuius oras,
<sil. pun. 3.334>	armiger Eoi non felix Memnonis Astyr.
<sil. pun. 3.335>	his paruus sonipes nec Marti natus, at idem
<sil. pun. 3.336>	aut inconcusso glomerat uestigia dorso,
<sil. pun. 3.337>	aut molli pacata celer rapit esseda collo.
<sil. pun. 3.338>	Cydnus agit, iuga Pyrenes uenatibus acer
<sil. pun. 3.339>	metiri iaculoue extendere proelia Mauro.
<sil. pun. 3.340>	Venere et Celtae sociati nomen Hiberis.
<sil. pun. 3.341>	his pugna cecidisse decus, corpusque cremari
<sil. pun. 3.342>	tale nefas: caelo credunt superisque referri,
<sil. pun. 3.343>	impastus carpat si membra iacentia uultur.
<sil. pun. 3.344>	Fibrarum et pennae diuinarumque sagacem
<sil. pun. 3.345>	flammarum misit diues Callaecia pubem,
<sil. pun. 3.346>	barbara nunc patriis ululantem carmina linguis,
<sil. pun. 3.347>	nunc pedis alterno percussa uerbere terra
<sil. pun. 3.348>	ad numerum resonas gaudentem plaudere caetras.
<sil. pun. 3.349>	haec requies ludusque uiris, ea sacra uoluptas.
<sil. pun. 3.350>	cetera femineus peragit labor: addere sulco
<sil. pun. 3.351>	semina et impresso tellurem uertere aratro
<sil. pun. 3.352>	segne uiris. quicquid duro sine Marte gerundum,
<sil. pun. 3.353>	Callaici coniunx obit inrequieta mariti.
<sil. pun. 3.354>	hos Viriathus agit Lusitanumque remotis
<sil. pun. 3.355>	extractum lustris, primo Viriathus in aeuo,
<sil. pun. 3.356>	nomen Romanis factum mox nobile damnis.
<sil. pun. 3.357>	Nec Cerretani, quondam Tirynthia castra,
<sil. pun. 3.358>	aut Vasco insuetus galeae ferre arma morati,
<sil. pun. 3.359>	non, quae Dardanios post uidit, Ilerda, furores,
<sil. pun. 3.360>	nec qui Massageten monstrans feritate parentem
<sil. pun. 3.361>	cornipedis fusa satiaris, Concane, uena.
<sil. pun. 3.362>	iamque Ebusus Phoenissa mouet, mouet Arbacus arma
<sil. pun. 3.363>	aclyde uel tenui pugnax instare ueruto,
<sil. pun. 3.364>	iam cui Tlepolemus sator et cui Lindus origo,
<sil. pun. 3.365>	funda bella ferens Baliaris et alite plumbo,
<sil. pun. 3.366>	et quos nunc Grauios uiolato nomine Graium
<sil. pun. 3.367>	Oeneae misere domus Aetolaque Tyde.
<sil. pun. 3.368>	dat Carthago uiros, Teucro fundata uetusto,
<sil. pun. 3.369>	Phocaicae dant Emporiae, dat Tarraco pubem
<sil. pun. 3.370>	uitifera et Latio tantum cessura Lyaeo.
<sil. pun. 3.371>	hos inter clara thoracis luce nitebat
<sil. pun. 3.372>	Sedetana cohors, quam Sucro rigentibus undis
<sil. pun. 3.373>	atque altrix celsa mittebat Saetabis arce,
<sil. pun. 3.374>	Saetabis et telas Arabum spreuisse superba
<sil. pun. 3.375>	et Pelusiaco filum componere lino.
<sil. pun. 3.376>	Mandonius populis domitorque insignis equorum
<sil. pun. 3.377>	imperitat Caeso, et socio stant castra labore.
<sil. pun. 3.378>	At Vettonum alas Balarus probat aequore aperto,
<sil. pun. 3.379>	hic adeo, cum uer placidum flatusque tepescit,
<sil. pun. 3.380>	concubitus seruans tacitos grex perstat equarum
<sil. pun. 3.381>	et Venerem occultam genitali concipit aura.
<sil. pun. 3.382>	sed non multa dies generi, properatque senectus,
<sil. pun. 3.383>	septimaque his stabulis longissima ducitur aestas.
<sil. pun. 3.384>	At non Sarmaticos attollens Vxama muros
<sil. pun. 3.385>	tam leuibus persultat equis: hinc uenit in arma
<sil. pun. 3.386>	haud aeui fragilis sonipes crudoque uigore
<sil. pun. 3.387>	asper frena pati aut iussis parere magistris.
<sil. pun. 3.388>	Rhyndacus his ductor, telum sparus; ore ferarum
<sil. pun. 3.389>	et rictu horrificant galeas. uenatibus aeuum
<sil. pun. 3.390>	transigitur, uel more patrum uis raptaque pascunt.
<sil. pun. 3.391>	Fulget praecipuis Parnasia Castulo signis
<sil. pun. 3.392>	et celebre Oceano atque alternis aestibus Hispal
<sil. pun. 3.393>	ac Nebrissa dei Nysaeis conscia thyrsis,
<sil. pun. 3.394>	quam Satyri coluere leues redimitaque sacra
<sil. pun. 3.395>	nebride et arcano Maenas nocturna Lyaeo.
<sil. pun. 3.396>	Arganthoniacos armat Carteia nepotes.
<sil. pun. 3.397>	rex proauis fuit humani ditissimus aeui,
<sil. pun. 3.398>	ter denos decies emensus belliger annos.
<sil. pun. 3.399>	armat Tartessos stabulanti conscia Phoebo
<sil. pun. 3.400>	et Munda Emathios Italis paritura labores.
<sil. pun. 3.401>	nec decus auriferae cessauit Corduba terrae.
<sil. pun. 3.402>	hos duxere uiros flauenti uertice Phorcys
<sil. pun. 3.403>	spiciferisque grauis bellator Arauricus oris,
<sil. pun. 3.404>	aequales aeui, genuit quos ubere ripa
<sil. pun. 3.405>	Palladio Baetes umbratus cornua ramo.
<sil. pun. 3.406>	Talia Sidonius per campos agmina ductor
<sil. pun. 3.407>	puluere nigrantis raptat lustransque sub armis,
<sil. pun. 3.408>	qua uisu comprendere erat, fulgentia signa
<sil. pun. 3.409>	ibat ouans longaque umbram tellure trahebat.
<sil. pun. 3.410>	non aliter, quotiens perlabitur aequora curru
<sil. pun. 3.411>	extremamque petit, Phoebea cubilia, Tethyn
<sil. pun. 3.412>	frenatis Neptunus equis, fluit omnis ab antris
<sil. pun. 3.413>	Nereidum chorus et sueto certamine nandi
<sil. pun. 3.414>	candida perspicuo conuertunt brachia ponto.
<sil. pun. 3.415>	At Pyrenaei frondosa cacumina montis
<sil. pun. 3.416>	turbata Poenus terrarum pace petebat.
<sil. pun. 3.417>	Pyrene celsa nimbosi uerticis arce
<sil. pun. 3.418>	diuisos Celtis late prospectat Hiberos
<sil. pun. 3.419>	atque aeterna tenet magnis diuortia terris.
<sil. pun. 3.420>	nomen Bebrycia duxere a uirgine colles,
<sil. pun. 3.421>	hospitis Alcidae crimen, qui, sorte laborum
<sil. pun. 3.422>	Geryonae peteret cum longa tricorporis arua,
<sil. pun. 3.423>	possessus Baccho saeua Bebrycis in aula
<sil. pun. 3.424>	lugendam formae sine uirginitate reliquit
<sil. pun. 3.425>	Pyrenen, letique deus, si credere fas est,
<sil. pun. 3.426>	causa fuit leti miserae deus. edidit aluo
<sil. pun. 3.427>	namque ut serpentem patriasque exhorruit iras,
<sil. pun. 3.428>	confestim dulcis liquit turbata penates.
<sil. pun. 3.429>	tum noctem Alcidae solis plangebat in antris
<sil. pun. 3.430>	et promissa uiri siluis narrabat opacis,
<sil. pun. 3.431>	donec maerentem ingratos raptoris amores
<sil. pun. 3.432>	tendentemque manus atque hospitis arma uocantem
<sil. pun. 3.433>	diripuere ferae. laceros Tirynthius artus,
<sil. pun. 3.434>	dum remeat uictor, lacrimis perfudit et amens
<sil. pun. 3.435>	palluit inuento dilectae uirginis ore.
<sil. pun. 3.436>	at uoce Herculea percussa cacumina montis
<sil. pun. 3.437>	intremuere iugis: maesto clamore ciebat
<sil. pun. 3.438>	Pyrenen, scopulique omnes ac lustra ferarum
<sil. pun. 3.439>	Pyrenen resonant. tumulo tum membra reponit
<sil. pun. 3.440>	supremum inlacrimans, nec honos intercidit aeuo,
<sil. pun. 3.441>	defletumque tenent montes per saecula nomen.
<sil. pun. 3.442>	Iamque per et collis et densos abiete lucos
<sil. pun. 3.443>	Bebryciae Poenus fines transcenderat aulae.
<sil. pun. 3.444>	inde ferox quaesitum armis per inhospita rura
<sil. pun. 3.445>	Volcarum populatur iter tumidique minaces
<sil. pun. 3.446>	accedit Rhodani festino milite ripas.
<sil. pun. 3.447>	aggeribus caput Alpinis et rupe niuali
<sil. pun. 3.448>	proserit in Celtas ingentemque extrahit amnem
<sil. pun. 3.449>	spumanti Rhodanus proscindens gurgite campos
<sil. pun. 3.450>	ac propere in pontem lato ruit incitus alueo.
<sil. pun. 3.451>	auget opes stanti similis tacitoque liquore
<sil. pun. 3.452>	mixtus Arar, quem gurgitibus complexus anhelis
<sil. pun. 3.453>	cunctantem immergit pelago raptumque per arua
<sil. pun. 3.454>	ferre uetat patrium uicina ad litora nomen.
<sil. pun. 3.455>	inuadunt alacres inimicum pontibus amnem:
<sil. pun. 3.456>	nunc celso capite et ceruicibus arma tuentur,
<sil. pun. 3.457>	nunc ualidis gurges certatim frangitur ulnis.
<sil. pun. 3.458>	fluminea sonipes religatus ducitur alno,
<sil. pun. 3.459>	belua nec retinet tardante Libyssa timore.
<sil. pun. 3.460>	nam trabibus uada et iniecta tellure repertum
<sil. pun. 3.461>	conexas operire trabes ac ducere in altum
<sil. pun. 3.462>	paulatim ripae resolutis aggere uinclis.
<sil. pun. 3.463>	at gregis inlapsu fremebundo territus atras
<sil. pun. 3.464>	expauit moles Rhodanus stagnisque refusis
<sil. pun. 3.465>	torsit harenoso minitantia murmura fundo.
<sil. pun. 3.466>	Iamque Tricastinis incedit finibus agmen,
<sil. pun. 3.467>	iam facilis campos, iam rura Vocontia carpit.
<sil. pun. 3.468>	turbidus hic truncis saxisque Druentia laetum
<sil. pun. 3.469>	ductoris uastauit iter. namque Alpibus ortus
<sil. pun. 3.470>	auulsas ornos et adesi fragmina montis
<sil. pun. 3.471>	cum sonitu uoluens fertur latrantibus undis
<sil. pun. 3.472>	ac uada translato mutat fallacia cursu,
<sil. pun. 3.473>	non pediti fidus, patulis non puppibus aequus.
<sil. pun. 3.474>	et tunc imbre recens fuso correpta sub armis
<sil. pun. 3.475>	corpora multa uirum spumanti uertice torquens
<sil. pun. 3.476>	immersit fundo laceris deformia membris.
<sil. pun. 3.477>	Sed iam praeteritos ultra meminisse labores
<sil. pun. 3.478>	conspectae propius dempsere pauentibus Alpes.
<sil. pun. 3.479>	cuncta gelu canaque aeternum grandine tecta
<sil. pun. 3.480>	aequaeuam glaciem cohibent: riget ardua montis
<sil. pun. 3.481>	aetherii facies surgentique obuia Phoebo
<sil. pun. 3.482>	duratas nescit flammis mollire pruinas.
<sil. pun. 3.483>	quantum Tartareus regni pallentis hiatus
<sil. pun. 3.484>	ad manis imos atque atrae stagna paludis
<sil. pun. 3.485>	a supera tellure patet, tam longa per auras
<sil. pun. 3.486>	erigitur tellus et caelum intercipit umbra.
<sil. pun. 3.487>	nullum uer usquam nullique aestatis honores.
<sil. pun. 3.488>	sola iugis habitat diris sedesque tuetur
<sil. pun. 3.489>	perpetuas deformis hiemps; illa undique nubes
<sil. pun. 3.490>	huc atras agit et mixtos cum grandine nimbos.
<sil. pun. 3.491>	iam cuncti flatus uentique furentia regna
<sil. pun. 3.492>	Alpina posuere domo. caligat in altis
<sil. pun. 3.493>	obtutus saxis, abeuntque in nubila montes.
<sil. pun. 3.494>	mixtus Athos Tauro Rhodopeque adiuncta Mimanti
<sil. pun. 3.495>	Ossaque cum Pelio cumque Haemo cesserit Othrys.
<sil. pun. 3.496>	primus inexpertas adiit Tirynthius arces.
<sil. pun. 3.497>	scindentem nubes frangentemque ardua montis
<sil. pun. 3.498>	spectarunt superi longisque ab origine saeclis
<sil. pun. 3.499>	intemerata gradu magna ui saxa domantem.
<sil. pun. 3.500>	At miles dubio tardat uestigia gressu,
<sil. pun. 3.501>	impia ceu sacros in finis arma per orbem,
<sil. pun. 3.502>	Natura prohibente, ferant diuisque repugnent.
<sil. pun. 3.503>	contra quae ductor++non Alpibus ille nec ullo
<sil. pun. 3.504>	turbatus terrore loci, sed languida maestis
<sil. pun. 3.505>	corda uirum fouet hortando reuocatque uigorem:
<sil. pun. 3.506>	'Non pudet obsequio superum fessosque secundis,
<sil. pun. 3.507>	post belli decus atque acies, dare terga niuosis
<sil. pun. 3.508>	montibus et segnes summittere rupibus arma?
<sil. pun. 3.509>	nunc, o nunc, socii, dominantis moenia Romae
<sil. pun. 3.510>	credite uos summumque Iouis conscendere culmen.
<sil. pun. 3.511>	hic labor Ausoniam et dabit hic in uincula Thybrim.'
<sil. pun. 3.512>	nec mora. commotum promissis ditibus agmen
<sil. pun. 3.513>	erigit in collem et uestigia linquere nota
<sil. pun. 3.514>	Herculis edicit magni crudisque locorum
<sil. pun. 3.515>	ferre pedem ac proprio turmas euadere calle.
<sil. pun. 3.516>	rumpit inaccessos aditus atque ardua primus
<sil. pun. 3.517>	exuperat summaque uocat de rupe cohortes.
<sil. pun. 3.518>	tum, qua durati concreto frigore collis
<sil. pun. 3.519>	lubrica frustratur canenti semita cliuo,
<sil. pun. 3.520>	luctantem ferro glaciem cremat: haurit hiatu
<sil. pun. 3.521>	nix resoluta uiros altoque e culmine praeceps
<sil. pun. 3.522>	umenti turmas operit delapsa ruina.
<sil. pun. 3.523>	interdum aduerso glomeratas turbine Corus
<sil. pun. 3.524>	in media ora niues fuscis agit horridus alis,
<sil. pun. 3.525>	aut rursum immani stridens auulsa procella
<sil. pun. 3.526>	nudatis rapit arma uiris uoluensque per orbem
<sil. pun. 3.527>	contorto rotat in nubes sublimia flatu.
<sil. pun. 3.528>	quoque magis subiere iugo atque euadere nisi
<sil. pun. 3.529>	erexere gradum, crescit labor. ardua supra
<sil. pun. 3.530>	sese aperit fessis et nascitur altera moles,
<sil. pun. 3.531>	unde nec edomitos exudatosque labores
<sil. pun. 3.532>	respexisse libet: tanta formidine plana
<sil. pun. 3.533>	exterrent repetita oculis, atque una pruinae
<sil. pun. 3.534>	canentis, quocumque datur permittere uisus,
<sil. pun. 3.535>	ingeritur facies. medio sic nauita ponto,
<sil. pun. 3.536>	cum dulcis liquit terras et inania nullos
<sil. pun. 3.537>	inueniunt uentos securo carbasa malo,
<sil. pun. 3.538>	immensas prospectat aquas ac uicta profundis
<sil. pun. 3.539>	aequoribus fessus renouat sua lumina caelo.
<sil. pun. 3.540>	Iamque super clades atque importuna locorum
<sil. pun. 3.541>	inluuie rigidaeque comae squalore perenni
<sil. pun. 3.542>	horrida semiferi promunt e rupibus ora,
<sil. pun. 3.543>	atque effusa cauis exesi pumicis antris
<sil. pun. 3.544>	Alpina inuadit manus adsuetoque uigore
<sil. pun. 3.545>	per dumos notasque niues atque inuia pernix
<sil. pun. 3.546>	clausum montiuagis infestat cursibus hostem.
<sil. pun. 3.547>	mutatur iam forma locis. hic sanguine multo
<sil. pun. 3.548>	infectae rubuere niues, hic nescia uinci
<sil. pun. 3.549>	paulatim glacies cedit tepefacta cruore,
<sil. pun. 3.550>	dumque premit sonipes duro uestigia cornu,
<sil. pun. 3.551>	ungula perfossis haesit compressa pruinis.
<sil. pun. 3.552>	nec pestis lapsus simplex: abscisa relincunt
<sil. pun. 3.553>	membra gelu, fractosque asper rigor amputat artus.
<sil. pun. 3.554>	bis senos soles, totidem per uulnera saeuas
<sil. pun. 3.555>	emensi noctes optato uertice sidunt
<sil. pun. 3.556>	castraque praeruptis suspendunt ardua saxis.
<sil. pun. 3.557>	At Venus, ancipiti mentem labefacta timore,
<sil. pun. 3.558>	adfatur genitorem et rumpit maesta querelas:
<sil. pun. 3.559>	'Quis poenae modus aut pereundi terminus, oro,
<sil. pun. 3.560>	Aeneadis erit, et quando terrasque fretumque
<sil. pun. 3.561>	emensis sedisse dabis? cur pellere nostros
<sil. pun. 3.562>	a te concessa Poenus parat urbe nepotes?
<sil. pun. 3.563>	Alpibus imposuit Libyam finemque minatur
<sil. pun. 3.564>	imperio. casus metuit iam Roma Sagunti.
<sil. pun. 3.565>	quo Troiae extremos cineres sacramque ruinam
<sil. pun. 3.566>	Assaracique larem et Vestae secreta feramus?
<sil. pun. 3.567>	da sedem, genitor, tutisque iacere. parumne est
<sil. pun. 3.568>	exilia errantis totum quaesisse per orbem?
<sil. pun. 3.569>	anne iterum capta repetentur Pergama Roma?'
<sil. pun. 3.570>	His Venus, et contra genitor sic deinde profatur:
<sil. pun. 3.571>	'Pelle metus, neu te Tyriae conamina gentis
<sil. pun. 3.572>	turbarint, Cytherea: tenet longumque tenebit
<sil. pun. 3.573>	Tarpeias arces sanguis tuus. hac ego Martis
<sil. pun. 3.574>	mole uiros spectare paro atque expendere bello.
<sil. pun. 3.575>	gens ferri patiens ac laeta domare labores
<sil. pun. 3.576>	paulatim antiquo patrum desuescit honori,
<sil. pun. 3.577>	atque ille, haud umquam parcus pro laude cruoris
<sil. pun. 3.578>	et semper famae sitiens, obscura sedendo
<sil. pun. 3.579>	tempora agit mutum uoluens inglorius aeuum
<sil. pun. 3.580>	sanguine de nostro populus, blandoque ueneno
<sil. pun. 3.581>	desidiae uirtus paulatim euicta senescit.
<sil. pun. 3.582>	magnae molis opus multoque labore parandum,
<sil. pun. 3.583>	tot populos inter soli sibi poscere regna.
<sil. pun. 3.584>	iamque tibi ueniet tempus quo maxima rerum
<sil. pun. 3.585>	nobilior sit Roma malis. hinc nomina nostro
<sil. pun. 3.586>	non indigna polo referet labor, hinc tibi Paulus,
<sil. pun. 3.587>	hinc Fabius gratusque mihi Marcellus opimis.
<sil. pun. 3.588>	hi tantum parient Latio per uulnera regnum
<sil. pun. 3.589>	quod luxu et multum mutata mente nepotes
<sil. pun. 3.590>	non tamen euertisse queant. iamque ipse creatus 
<sil. pun. 3.591>	qui Poenum reuocet patriae Latioque repulsum
<sil. pun. 3.592>	ante suae muros Carthaginis exuat armis.
<sil. pun. 3.593>	hinc, Cytherea, tuis longo regnabitur aeuo.
<sil. pun. 3.594>	exin se Curibus uirtus caelestis ad astra
<sil. pun. 3.595>	efferet, et sacris augebit nomen Iulis
<sil. pun. 3.596>	bellatrix gens bacifero nutrita Sabino.
<sil. pun. 3.597>	hinc pater ignotam donabit uincere Thylen
<sil. pun. 3.598>	inque Caledonios primus trahet agmina lucos,
<sil. pun. 3.599>	compescet ripis Rhenum, reget impiger Afros
<sil. pun. 3.600>	palmiferamque senex bello domitabit Idymen.
<sil. pun. 3.601>	nec Stygis ille lacus uiduataque lumine regna,
<sil. pun. 3.602>	sed superum sedem nostrosque tenebit honores.
<sil. pun. 3.603>	tum iuuenis magno praecellens robore mentis
<sil. pun. 3.604>	excipiet patriam molem celsusque feretur
<sil. pun. 3.605>	aequatum imperio tollens caput. hic fera gentis
<sil. pun. 3.606>	bella Palaestinae primo delebit in aeuo.
<sil. pun. 3.607>	at tu transcendes, Germanice, facta tuorum,
<sil. pun. 3.608>	iam puer auricomo praeformidate Batauo.
<sil. pun. 3.609>	nec te terruerint Tarpei culminis ignes:
<sil. pun. 3.610>	sacrilegas inter flammas seruabere terris.
<sil. pun. 3.611>	nam te longa manent nostri consortia mundi.
<sil. pun. 3.612>	huic laxos arcus olim Gangetica pubes
<sil. pun. 3.613>	summittet, uacuasque ostendent Bactra pharetras.
<sil. pun. 3.614>	hic et ab Arctoo currus aget axe per urbem,
<sil. pun. 3.615>	ducet et Eoos, Baccho cedente, triumphos.
<sil. pun. 3.616>	idem indignantem tramittere Dardana signa
<sil. pun. 3.617>	Sarmaticis uictor compescet sedibus Histrum.
<sil. pun. 3.618>	quin et Romuleos superabit uoce nepotes
<sil. pun. 3.619>	quis erit eloquio partum decus. huic sua Musae
<sil. pun. 3.620>	sacra ferent, meliorque lyra, cui substitit Hebrus
<sil. pun. 3.621>	et uenit Rhodope, Phoebo miranda loquetur.
<sil. pun. 3.622>	ille etiam, qua prisca, uides, stat regia nobis,
<sil. pun. 3.623>	aurea Tarpeia ponet Capitolia rupe
<sil. pun. 3.624>	et iunget nostro templorum culmina caelo.
<sil. pun. 3.625>	tunc, o nate deum diuosque dature, beatas
<sil. pun. 3.626>	imperio terras patrio rege. tarda senectam
<sil. pun. 3.627>	hospitia excipient caeli, solioque Quirinus
<sil. pun. 3.628>	concedet, mediumque parens fraterque locabunt:
<sil. pun. 3.629>	siderei iuxta radiabunt tempora nati.'
<sil. pun. 3.630>	Dum pandit seriem uenturi Iuppiter aeui,
<sil. pun. 3.631>	ductor Agenoreus tumulis delatus iniquis
<sil. pun. 3.632>	lapsantem dubio deuexa per inuia nisu
<sil. pun. 3.633>	firmabat gressum atque umentia saxa premebat.
<sil. pun. 3.634>	non acies hostisue tenet, sed prona minaci
<sil. pun. 3.635>	praerupto turbant et cautibus obuia rupes.
<sil. pun. 3.636>	stant clausi maerentque moras et dura uiarum.
<sil. pun. 3.637>	nec refouere datur torpentia membra quiete:
<sil. pun. 3.638>	noctem operi iungunt et robora ferre coactis
<sil. pun. 3.639>	approperant umeris ac raptas collibus ornos.
<sil. pun. 3.640>	iamque ubi nudarunt silua densissima montis,
<sil. pun. 3.641>	aggessere trabes, rapidisque accensus in orbem
<sil. pun. 3.642>	excoquitur flammis scopulus: mox proruta ferro
<sil. pun. 3.643>	dat gemitum putris resoluto pondere moles
<sil. pun. 3.644>	atque aperit fessis antiqui regna Latini.
<sil. pun. 3.645>	his tandem ignotas transgressus casibus Alpes
<sil. pun. 3.646>	Taurinis ductor statuit tentoria campis.
<sil. pun. 3.647>	Interea uoces Iouis atque oracula portans
<sil. pun. 3.648>	emensis aderat Garamantum laetus harenis
<sil. pun. 3.649>	Bostar et ut uiso stimulabat corda Tonante:
<sil. pun. 3.650>	'Maxime Belide, patriis qui moenibus arces
<sil. pun. 3.651>	seruitium dextra, Libycas penetrauimus aras.
<sil. pun. 3.652>	nos tulit ad superos perfundens sidera Syrtis,
<sil. pun. 3.653>	nos paene aequoribus tellus uiolentior hausit.
<sil. pun. 3.654>	ad finem caeli medio tenduntur ab orbe
<sil. pun. 3.655>	squalentes campi. tumulum Natura negauit
<sil. pun. 3.656>	immensis spatiis, nisi quem caua nubila torquens
<sil. pun. 3.657>	construxit turbo impacta glomeratus harena,
<sil. pun. 3.658>	uel si perfracto populatus carcere terras
<sil. pun. 3.659>	Africus et pontum spargens super aera Corus
<sil. pun. 3.660>	inuasere truces capientem proelia campum
<sil. pun. 3.661>	inque uicem ingesto cumularunt puluere montis.
<sil. pun. 3.662>	has obseruatis ualles enauimus astris.
<sil. pun. 3.663>	namque dies confundit iter, peditemque profundo
<sil. pun. 3.664>	errantem campo et semper media arua uidentem
<sil. pun. 3.665>	Sidoniis Cynosura regit fidissima nautis.
<sil. pun. 3.666>	uerum ubi defessi lucos nemorosaque regna
<sil. pun. 3.667>	cornigeri Iouis et fulgentia templa subimus,
<sil. pun. 3.668>	exceptos hospes tectis inducit Arisbas.
<sil. pun. 3.669>	stat fano uicina, nouum et memorabile, lympha,
<sil. pun. 3.670>	quae nascente die, quae deficiente tepescit
<sil. pun. 3.671>	quae&lt;que&gt; riget, medius cum sol accendit Olympum,
<sil. pun. 3.672>	atque eadem rursum nocturnis feruet in umbris.
<sil. pun. 3.673>	tum loca plena deo, dites sine uomere glaebas
<sil. pun. 3.674>	ostentat senior laetaque ita mente profatur:
<sil. pun. 3.675>	"Has umbras nemorum et conexa cacumina caelo
<sil. pun. 3.676>	calcatosque Ioui lucos prece, Bostar, adora.
<sil. pun. 3.677>	nam cui dona Iouis non diuulgata per orbem,
<sil. pun. 3.678>	in gremio Thebes geminas sedisse columbas?
<sil. pun. 3.679>	quarum Chaonias pennis quae contigit oras
<sil. pun. 3.680>	implet fatidico &lt;Do&gt;donida murmure quercum.
<sil. pun. 3.681>	at quae Carpathium super aequor uecta per auras
<sil. pun. 3.682>	in Libyen niueis tranauit concolor alis
<sil. pun. 3.683>	hanc sedem templo Cythereia condidit ales;
<sil. pun. 3.684>	hic, ubi nunc aram lucosque uidetis opacos,
<sil. pun. 3.685>	ductore electo gregis, admirabile dictu,
<sil. pun. 3.686>	lanigeri capitis media inter cornua perstans,
<sil. pun. 3.687>	Marmaricis ales populis responsa canebat.
<sil. pun. 3.688>	mox subitum nemus atque annoso robore lucus
<sil. pun. 3.689>	exiluit, qualesque premunt nunc sidera quercus
<sil. pun. 3.690>	a prima uenere die: prisco inde pauore
<sil. pun. 3.691>	arbor numen habet coliturque tepentibus aris."
<sil. pun. 3.692>	dumque ea miramur, subito stridore tremendum
<sil. pun. 3.693>	impulsae patuere fores, maiorque repente
<sil. pun. 3.694>	lux oculos ferit. ante aras stat ueste sacerdos
<sil. pun. 3.695>	effulgens niuea, et populi concurrere certant.
<sil. pun. 3.696>	inde ubi mandatas effudi pectore uoces,
<sil. pun. 3.697>	ecce intrat subitus uatem deus. alta sonoro
<sil. pun. 3.698>	conlisis trabibus uoluuntur murmura luco,
<sil. pun. 3.699>	ac maior nota iam uox prorumpit in auras:
<sil. pun. 3.700>	"Tenditis in Latium belloque agitare paratis
<sil. pun. 3.701>	Assaraci prolem, Libyes. coepta aspera cerno
<sil. pun. 3.702>	Gradiuumque trucem currus iam scandere et atram
<sil. pun. 3.703>	in latus Hesperium flammam expirare furentis
<sil. pun. 3.704>	cornipedes multoque fluentia sanguine lora.
<sil. pun. 3.705>	tu, qui pugnarum euentus extremaque fati
<sil. pun. 3.706>	deposcis claroque ferox das uela labori,
<sil. pun. 3.707>	inuade Aetoli ductoris Iapyga campum.
<sil. pun. 3.708>	Sidonios augebis auos nullique relinques
<sil. pun. 3.709>	altius Ausoniae penetrare in uiscera gentis,
<sil. pun. 3.710>	donec uicta tibi trepidabunt Dardana regna.
<sil. pun. 3.711>	nec ponet pubes umquam Saturnia curam
<sil. pun. 3.712>	dum carpet superas in terris Hannibal auras."
<sil. pun. 3.713>	Talia portabat laetis oracula Bostar
<sil. pun. 3.714>	impleratque uiros pugnae propioris amore.

<sil. pun. 4.1>	Fama per Ausoniae turbatas spargitur urbes
<sil. pun. 4.2>	nubiferos montes et saxa minantia caelo
<sil. pun. 4.3>	accepisse iugum, Poenosque per inuia uectos,
<sil. pun. 4.4>	aemulaque Herculei iactantem facta laboris
<sil. pun. 4.5>	descendisse ducem. diros canit improba motus
<sil. pun. 4.6>	et gliscit gressu uolucrique citatior Euro
<sil. pun. 4.7>	terrificis quatit attonitas rumoribus arces.
<sil. pun. 4.8>	adstruit auditis docilis per inania rerum
<sil. pun. 4.9>	pascere rumorem uulgi pauor: itur in acris
<sil. pun. 4.10>	bellorum raptim curas, subitusque per omnem
<sil. pun. 4.11>	Ausoniam Mauors strepit et ciet arma uirosque.
<sil. pun. 4.12>	pila nouant, ac detersa rubigine saeuus
<sil. pun. 4.13>	induitur ferro splendor, niueumque repostae
<sil. pun. 4.14>	instaurant galeae coni decus; hasta iuuatur
<sil. pun. 4.15>	ammento, reuocantque noua fornace bipennis.
<sil. pun. 4.16>	conseritur tegimen laterum impenetrabile, multas
<sil. pun. 4.17>	passurus dextras atque inrita uulnera, thorax.
<sil. pun. 4.18>	pars arcu inuigilant, domitat pars uerbere anhelum
<sil. pun. 4.19>	cornipedem in gyros saxoque exasperat ensem.
<sil. pun. 4.20>	nec uero muris, quibus est luctata uetustas,
<sil. pun. 4.21>	ferre morantur opem; subuectant saxa cauasque
<sil. pun. 4.22>	retractant turris, edit quas longior aetas.
<sil. pun. 4.23>	hinc tela accipiunt arces, ac robora portis
<sil. pun. 4.24>	et fidos certant obices accersere silua,
<sil. pun. 4.25>	circumdant fossas. haud segnis cuncta magister
<sil. pun. 4.26>	praecipitat timor, ac uastis trepidatur in agris.
<sil. pun. 4.27>	deseruere larem: portant ceruicibus aegras
<sil. pun. 4.28>	attoniti matres ducentisque ultima fila
<sil. pun. 4.29>	grandaeuos rapuere senes, tum crine soluto
<sil. pun. 4.30>	ante agitur coniunx, dextra laeuaque trahuntur
<sil. pun. 4.31>	parui non aequo comitantes ordine nati.
<sil. pun. 4.32>	sic uulgus, traduntque metus, nec poscitur auctor.
<sil. pun. 4.33>	at patres, quamquam exterrent immania coepta
<sil. pun. 4.34>	inque sinu bellum, atque Alpes et peruia saxa
<sil. pun. 4.35>	decepere, tamen crudam contra aspera mentem
<sil. pun. 4.36>	et magnos tollunt animos. iuuat ire periclis
<sil. pun. 4.37>	ad decus et dextra memorandum condere nomen
<sil. pun. 4.38>	quale dedit numquam rebus Fortuna secundis.
<sil. pun. 4.39>	Sed Libyae ductor tuto fouet agmina uallo
<sil. pun. 4.40>	fessa gradum multoque gelu torpentia neruos,
<sil. pun. 4.41>	solandique genus, laetos ostentat ad urbem
<sil. pun. 4.42>	per campos superesse uiam, Romamque sub ictu.
<sil. pun. 4.43>	at non et rerum curas consultaque belli
<sil. pun. 4.44>	stare probat solusque nequit perferre quietem.
<sil. pun. 4.45>	armiferae quondam prisca inter tempora gentes
<sil. pun. 4.46>	Ausonium inuasere latus sedesque beatas
<sil. pun. 4.47>	et metui peperere manu. mox impia bella
<sil. pun. 4.48>	Tarpeius pater et capti sensere Quirites.
<sil. pun. 4.49>	hic dum sollicitat donis et inania corda
<sil. pun. 4.50>	ac fluxam morum gentem fouet armaque iungit,
<sil. pun. 4.51>	iam consul uolucri praeuectus litora classe
<sil. pun. 4.52>	Scipio Phocaicis sese referebat ab oris,
<sil. pun. 4.53>	ingentisque duces, pelagi terraeque laborem
<sil. pun. 4.54>	diuersum emensos, propiora pericula uallo
<sil. pun. 4.55>	iungebant, magnaeque aderant primordia cladis.
<sil. pun. 4.56>	namque ut, conlatis admoto consule castris,
<sil. pun. 4.57>	sustulerat Fortuna moras, signumque furoris
<sil. pun. 4.58>	accensae uiso poscebant hoste cohortes:
<sil. pun. 4.59>	~debellata procul, quaecumque uocantur Hiberis,
<sil. pun. 4.60>	ingenti Tyrius numerosa per agmina ductor
<sil. pun. 4.61>	uoce sonat: non Pyrenen Rhodanumue ferocem
<sil. pun. 4.62>	iussa aspernatos, Rutulam fumasse Saguntum,
<sil. pun. 4.63>	raptum per Celtas iter, et, qua ponere gressum
<sil. pun. 4.64>	Amphitryoniadae fuerit labor, isse sub armis
<sil. pun. 4.65>	Poenorum turmas, equitemque per ardua uectum
<sil. pun. 4.66>	insultasse iugo, et fremuisse hinnitibus Alpes.
<sil. pun. 4.67>	Contra pulchra suos uocat ad discrimina consul:
<sil. pun. 4.68>	'Hostem, miles, habes fractum ambustumque niuosis
<sil. pun. 4.69>	cautibus atque aegre torpentia membra trahentem.
<sil. pun. 4.70>	en age, qui sacros montis rupesque profundas
<sil. pun. 4.71>	transiluit, discat quanto stet celsius arce
<sil. pun. 4.72>	Herculea uallum, et maius sit scandere collis
<sil. pun. 4.73>	an uestros rupisse globos. det inania famae,
<sil. pun. 4.74>	dum magna fuso pugna retroque ruenti,
<sil. pun. 4.75>	qua uentum est, obstent Alpes. super ardua ductum
<sil. pun. 4.76>	huc egere dei, Latios ut sanguine finis
<sil. pun. 4.77>	imbueret, tellusque hostilis conderet ossa.
<sil. pun. 4.78>	scire libet, noua nunc nobis atque altera bellum
<sil. pun. 4.79>	Carthago, anne eadem mittat, quae mersa sub aequor
<sil. pun. 4.80>	Aegatis inter uasto iacet obruta ponto.'
<sil. pun. 4.81>	Haec ait atque agmen Ticini flectit ad undas.
<sil. pun. 4.82>	caeruleas Ticinus aquas et stagna uadoso
<sil. pun. 4.83>	perspicuus seruat turbari nescia fundo
<sil. pun. 4.84>	ac nitidum uiridi lente trahit amne liquorem.
<sil. pun. 4.85>	uix credas labi: ripis tam mitis opacis
<sil. pun. 4.86>	argutos inter uolucrum certamine cantus
<sil. pun. 4.87>	somniferam ducit lucenti gurgite lympham.
<sil. pun. 4.88>	Iamque sub extremum noctis fugientibus umbris
<sil. pun. 4.89>	lux aderat, Somnusque suas confecerat horas.
<sil. pun. 4.90>	explorare locos consul collisque propinqui
<sil. pun. 4.91>	ingenium, et campis quae sit natura, parabat.
<sil. pun. 4.92>	par studium Poeno similesque in pectore curae.
<sil. pun. 4.93>	ergo aderant rapidis equitum comitantibus alis.
<sil. pun. 4.94>	Verum ubi commoto docuerunt puluere nubes
<sil. pun. 4.95>	hostem ferre gradum, et propius propiusque sonoro
<sil. pun. 4.96>	quadrupedum cornu tellus gemit, ac simul acer
<sil. pun. 4.97>	uincentum lituos hinnitus saeuit equorum,
<sil. pun. 4.98>	'Arma, uiri, rapite arma, uiri,' dux instat uterque.
<sil. pun. 4.99>	ambobus uelox uirtus geminusque cupido
<sil. pun. 4.100>	laudis et ad pugnas Martemque insania concors.
<sil. pun. 4.101>	Haud mora. iam tantum campi dirimebat ab ictu
<sil. pun. 4.102>	quantum impulsa ualet comprendere lancea nodo,
<sil. pun. 4.103>	cum subitum liquida non ullis nubibus aethra
<sil. pun. 4.104>	augurium mentes oculosque ad sidera uertit.
<sil. pun. 4.105>	accipiter medio tendens a limite solis
<sil. pun. 4.106>	dilectas Veneri notasque ab honore Diones
<sil. pun. 4.107>	turbabat uiolentus aues atque unguibus idem,
<sil. pun. 4.108>	idem nunc rostro, duris nunc ictibus alae,
<sil. pun. 4.109>	ter quinas dederat saeua inter uulnera leto.
<sil. pun. 4.110>	nec finis satiesue, noui sed sanguinis ardor
<sil. pun. 4.111>	gliscere, et urgebat trepidam iam caede priorum
<sil. pun. 4.112>	incertamque fugae pluma labente columbam,
<sil. pun. 4.113>	donec Phoebeo ueniens Iouis ales ab ortu
<sil. pun. 4.114>	in tenuis tandem nubis dare terga coegit.
<sil. pun. 4.115>	tum uictrix laetos signa ad Romana uolatus
<sil. pun. 4.116>	conuertit, prolesque ducis qua parte decora
<sil. pun. 4.117>	Scipio quassabat puerilibus arma lacertis,
<sil. pun. 4.118>	clangorem bis terque dedit, rostroque coruscae
<sil. pun. 4.119>	perstringens conum galeae se reddidit astris.
<sil. pun. 4.120>	Exclamat Liger (huic superos sentire monentis
<sil. pun. 4.121>	ars fuit ac penna monstrare futura magistra):
<sil. pun. 4.122>	'Poene, bis octonos Italis in finibus annos
<sil. pun. 4.123>	audaci similis uolucri sectabere pubem
<sil. pun. 4.124>	Ausoniam multamque feres cum sanguine praedam.
<sil. pun. 4.125>	sed compesce minas: renuit tibi Daunia regna
<sil. pun. 4.126>	armiger ecce Iouis. nosco te, summe deorum:
<sil. pun. 4.127>	adsis o firmesque tuae, pater, alitis omen.
<sil. pun. 4.128>	nam tibi seruantur, ni uano cassa uolatu
<sil. pun. 4.129>	mentitur superos praepes, postrema subactae
<sil. pun. 4.130>	fata, puer, Libyae et maius Carthagine nomen.'
<sil. pun. 4.131>	Contra laeta Bogus Tyrio canit omina regi,
<sil. pun. 4.132>	et faustum accipitrem caesasque in nube uolucres
<sil. pun. 4.133>	Aeneadis cladem et Veneris portendere genti.
<sil. pun. 4.134>	tum dictis comitem contorquet primus in hostis
<sil. pun. 4.135>	ceu suadente deo et fatorum conscius hastam.
<sil. pun. 4.136>	illa uolans patuli longe per inania campi
<sil. pun. 4.137>	ictum perdiderat spatio, ni fusus habenas
<sil. pun. 4.138>	dum primae decus adfectat decerpere pugnae
<sil. pun. 4.139>	obuia quadrupedis praeceps Catus ora tulisset.
<sil. pun. 4.140>	sic elanguescens ac iam casura petitum
<sil. pun. 4.141>	inuenit uulnus caedemque accepit ab hoste
<sil. pun. 4.142>	cornus et oblatae stetit inter tempora frontis.
<sil. pun. 4.143>	Incurrunt acies, magnoque fragore per aequor
<sil. pun. 4.144>	suspendunt cuncti frenis sublime reductos
<sil. pun. 4.145>	cornipedes ultroque ferunt. erectus in auras
<sil. pun. 4.146>	it sonipes rapidaque uolans per aperta procella
<sil. pun. 4.147>	tenuia uix summo uestigia puluere signat.
<sil. pun. 4.148>	Boiorum ante alias Crixo duce mobilis ala
<sil. pun. 4.149>	arietat in primos obicitque immania membra.
<sil. pun. 4.150>	ipse tumens ataui Brenni se stirpe ferebat
<sil. pun. 4.151>	Crixus et in titulos Capitolia capta trahebat,
<sil. pun. 4.152>	Tarpeioque iugo demens et uertice sacro
<sil. pun. 4.153>	pensantes aurum Celtas umbone gerebat.
<sil. pun. 4.154>	colla uiri fuluo radiabant lactea torque,
<sil. pun. 4.155>	auro uirgatae uestes, manicaeque rigebant
<sil. pun. 4.156>	ex auro, et simili uibrabat crista metallo.
<sil. pun. 4.157>	Sternitur impulsu uasto perculsa Camertum
<sil. pun. 4.158>	prima phalanx, spissaeque ruunt conferta per arma
<sil. pun. 4.159>	undae Boiorum: sociata examina densent
<sil. pun. 4.160>	infandi Senones, conlisaque quadrupedantum
<sil. pun. 4.161>	pectoribus toto uoluuntur corpora campo.
<sil. pun. 4.162>	arua natant, altusque uirum cruor, altus equorum
<sil. pun. 4.163>	lubrica belligerae sorbet uestigia turmae.
<sil. pun. 4.164>	seminecum letum peragit grauis ungula pulsu
<sil. pun. 4.165>	et circumuolitans taetros e sanguine rores
<sil. pun. 4.166>	spargit humo miserisque suo lauit arma cruore.
<sil. pun. 4.167>	spicula prima, puer, tumidi, Tyrrhene, Pelori
<sil. pun. 4.168>	purpureo moriens uictricia sanguine tinguis.
<sil. pun. 4.169>	nam tibi, dum stimulas cornu atque in proelia mentes
<sil. pun. 4.170>	accendis renouasque uiros ad uulnera cantu,
<sil. pun. 4.171>	haesit barbaricum sub anhelo gutture telum
<sil. pun. 4.172>	et clausit raucum letali uulnere murmur.
<sil. pun. 4.173>	at sonus extremo morientis fusus ab ore
<sil. pun. 4.174>	flexa pererrauit mutis iam cornua labris.
<sil. pun. 4.175>	Crixus Picentem Laurumque, nec eminus ambo,
<sil. pun. 4.176>	sed gladio Laurum++Picenti rasilis hasta
<sil. pun. 4.177>	ripis lecta Padi letum tulit. auia namque
<sil. pun. 4.178>	dum petit ac laeuo meditatur fallere gyro,
<sil. pun. 4.179>	hasta uiri femur et pariter per anhela uolantis
<sil. pun. 4.180>	ilia sedit equi et geminam dedit horrida mortem.
<sil. pun. 4.181>	idem sanguinea Venuli ceruice reuellens
<sil. pun. 4.182>	sternit praecipitem tepido te, Farfare, telo
<sil. pun. 4.183>	et te sub gelido nutritum, Tulle, Velino,
<sil. pun. 4.184>	egregium Ausoniae decus ac memorabile nomen,
<sil. pun. 4.185>	si dent fata moras aut seruent foedera Poeni,
<sil. pun. 4.186>	tum Remulum atque, olim celeberrima nomina bello,
<sil. pun. 4.187>	Tiburtis Magios Hispellatemque Metaurum
<sil. pun. 4.188>	et Clanium dubia meditantem cuspide uulnus.
<sil. pun. 4.189>	Nec locus est Tyriis belli pugnaeue, sed omnem
<sil. pun. 4.190>	Celticus impleuit campum furor. inrita nulli
<sil. pun. 4.191>	spicula torquentur, statque omne in corpore ferrum.
<sil. pun. 4.192>	hic inter trepidos immane Quirinius audens,
<sil. pun. 4.193>	cui fugere ignotum atque inuicta mente placebat
<sil. pun. 4.194>	rebus in aduersis exceptum pectore letum,
<sil. pun. 4.195>	cuspide flammat ecum ac dispergit gaesa lacerto,
<sil. pun. 4.196>	si reserare uiam atque ad regem rumpere ferro
<sil. pun. 4.197>	detur iter, certusque necis petit omnibus ausis,
<sil. pun. 4.198>	quod nequeat sentire, decus. cadit inguine fosso
<sil. pun. 4.199>	Teutalus, et uasto quatitur sub pondere tellus.
<sil. pun. 4.200>	occumbit Sarmens, flauam qui ponere uictor
<sil. pun. 4.201>	caesariem crinemque tibi, Gradiue, uouebat
<sil. pun. 4.202>	auro certantem et rutilum sub uertice nodum.
<sil. pun. 4.203>	sed Parcae intonsa non exaudita uouentem
<sil. pun. 4.204>	ad manes traxere coma. per candida membra
<sil. pun. 4.205>	it fumans cruor, et tellus perfusa rubescit.
<sil. pun. 4.206>	at non tardatus iaculo occurrente Ligaunus
<sil. pun. 4.207>	inruit aduersumque uiro rotat obuius ensem
<sil. pun. 4.208>	et ferit insurgens, umero qua brachia lenti
<sil. pun. 4.209>	adnectunt nerui, decisaque uulnere dextra
<sil. pun. 4.210>	laxatis paulum moribunda pependit habenis,
<sil. pun. 4.211>	dumque micans tremulo conatu lora retemptat,
<sil. pun. 4.212>	flectentem adsuetos imitatur nescia frenos.
<sil. pun. 4.213>	demetit auersi Vosegus tum colla, iubaque
<sil. pun. 4.214>	suspensam portans galeam atque inclusa perempti
<sil. pun. 4.215>	ora uiri, patrio diuos clamore salutat.
<sil. pun. 4.216>	Dumque ea Gallorum populi dant funera campo,
<sil. pun. 4.217>	accitas propere castris in proelia consul
<sil. pun. 4.218>	raptabat turmas primusque ruebat in hostem
<sil. pun. 4.219>	candenti sublimis equo. trahit undique lectum
<sil. pun. 4.220>	diuitis Ausoniae iuuenem, Marsosque Coramque
<sil. pun. 4.221>	Laurentumque decus iaculatoremque Sabellum
<sil. pun. 4.222>	et Gradiuicolam celso de colle Tudertem
<sil. pun. 4.223>	indutosque simul gentilia lina Faliscos,
<sil. pun. 4.224>	quosque sub Herculeis ~taciturno flumine muris
<sil. pun. 4.225>	pomifera arua creant Anienicolae Catilli,
<sil. pun. 4.226>	quosque in praegelidis duratos Hernica riuis
<sil. pun. 4.227>	mittebant saxa et nebulosi rura Casini.
<sil. pun. 4.228>	ibant in Martem terrae dominantis alumni
<sil. pun. 4.229>	damnati superis nec iam reditura iuuentus.
<sil. pun. 4.230>	Scipio qua medius pugnae uorat agmina uertex
<sil. pun. 4.231>	infert cornipedem atque instinctus strage suorum
<sil. pun. 4.232>	inferias caesis mactat Labarumque Padumque
<sil. pun. 4.233>	et Caunum et multo uix fusum uulnere Breucum
<sil. pun. 4.234>	Gorgoneoque Larum torquentem lumina uultu.
<sil. pun. 4.235>	occidis et tristi, pugnax Lepontice, fato;
<sil. pun. 4.236>	nam dum frena ferox obiecto corpore prensat
<sil. pun. 4.237>	atque aequat celsus residentis consulis ora
<sil. pun. 4.238>	ipse pedes, frontem in mediam grauis incidit ensis,
<sil. pun. 4.239>	et diuisum umeris iacuit caput. at Batus, amens
<sil. pun. 4.240>	qui luctatur equo parmaque incursibus obstat,
<sil. pun. 4.241>	ictu quadrupedis fulua porrectus harena
<sil. pun. 4.242>	elisa incussis amisit calcibus ora.
<sil. pun. 4.243>	perfurit Ausonius turbata per aequora ductor,
<sil. pun. 4.244>	ceu Geticus Boreas, totum cum sustulit imo
<sil. pun. 4.245>	Icarium fundo uictor mare: nauita uasto
<sil. pun. 4.246>	iactatur sparsus lacerata classe profundo,
<sil. pun. 4.247>	cunctaque canenti perfunditur aequore Cyclas.
<sil. pun. 4.248>	Crixus, ut in tenui spes exiguumque salutis,
<sil. pun. 4.249>	. . . . . . . . . . . .248a
<sil. pun. 4.250>	armat contemptu mentem necis. horrida barba
<sil. pun. 4.251>	sanguinea rutilat spuma, rictusque furentis
<sil. pun. 4.252>	albet, et adfuso squalent a puluere crines.
<sil. pun. 4.253>	inuadit Tarium uicino consule pugnas
<sil. pun. 4.254>	miscentem saeuisque uirum circumtonat armis.
<sil. pun. 4.255>	uoluitur ille solo; nam pronum effundit in armos
<sil. pun. 4.255>	fata extrema ferens abies, rapiturque pauore
<sil. pun. 4.256>	tractus equi uinctis conexa ad cingula membris.
<sil. pun. 4.257>	longa cruor sparso linquit uestigia campo,
<sil. pun. 4.258>	et tremulos cuspis ductus in puluere signat.
<sil. pun. 4.259>	laudabat leti iuuenem egregiosque parabat
<sil. pun. 4.260>	ulcisci consul manis, cum dira per auris
<sil. pun. 4.261>	uox uenit, et Crixum ferri clamoribus audit,
<sil. pun. 4.262>	haud notum uultu. surgit uiolentior ira
<sil. pun. 4.263>	comminus atque oculos optato in corpore figit.
<sil. pun. 4.264>	tum stimulans grato plausae ceruicis honore
<sil. pun. 4.265>	cornipedem adloquitur: 'Vulgum Martemque minorem
<sil. pun. 4.266>	mox, Gargane: uocant superi ad maiora. uidesne,
<sil. pun. 4.267>	quantus eat Crixus? iam nunc tibi praemia pono
<sil. pun. 4.268>	illum Sidonio fulgentem ardore tapeta,
<sil. pun. 4.269>	barbaricum decus, et fuluis donabere frenis.'
<sil. pun. 4.270>	sic fatus, magno Crixum clamore ciebat
<sil. pun. 4.271>	in pugnam ac uacuo poscebat proelia campo.
<sil. pun. 4.272>	nec detractantem par ira accenderat hostem.
<sil. pun. 4.273>	ut iussae cessere retro spatiumque dederunt
<sil. pun. 4.274>	hinc atque hinc alae et medio stetit aequore pugna,
<sil. pun. 4.275>	quantus Phlegraeis Telluris alumnus in aruis
<sil. pun. 4.276>	mouit signa Mimas caelumque exterruit armis,
<sil. pun. 4.277>	tantus semifero Crixus sub pectore murmur
<sil. pun. 4.278>	torquet et horrisonis ululatibus erigit iras:
<sil. pun. 4.279>	'Nemone incensae captaeque superfuit urbi,
<sil. pun. 4.280>	ut tibi, quas Brenni populus ferremus in arma,
<sil. pun. 4.281>	narraret, dextras? disce en nunc' inquit et una
<sil. pun. 4.282>	contorquet nodis et obusto robore diram
<sil. pun. 4.283>	uel portas quassare trabem. sonat illa tremendum,
<sil. pun. 4.284>	at nimio iactu seruasse improuida campi
<sil. pun. 4.285>	distantis spatium propiorem transuolat hostem.
<sil. pun. 4.286>	cui consul: 'Ferre haec umbris proauoque memento,
<sil. pun. 4.287>	quam procul occumbas Tarpeia sede, tibique
<sil. pun. 4.288>	haud licitum sacri Capitolia cernere montis.'
<sil. pun. 4.289>	tum nodo cursuque leui simul adiuuat hastam,
<sil. pun. 4.290>	dignum mole uiri nisus. fugit illa per oras
<sil. pun. 4.291>	multiplicis lini subtextaque tegmina neruis
<sil. pun. 4.292>	atque altum tota metitur cuspide pectus.
<sil. pun. 4.293>	procumbit lata porrectus in arua ruina,
<sil. pun. 4.294>	et percussa gemit tellus ingentibus armis.
<sil. pun. 4.295>	haud aliter structo Tyrrhena ad litora saxo
<sil. pun. 4.296>	pugnatura fretis subter caecisque procellis,
<sil. pun. 4.297>	pila immane sonans impingitur ardua ponto:
<sil. pun. 4.298>	immugit Nereus, diuisaque caerula pulsu
<sil. pun. 4.299>	inlisum accipiunt irata sub aequora montem.
<sil. pun. 4.300>	ductore amisso pedibus se credere Celtae:
<sil. pun. 4.301>	una spes anima tantusque pependerat ardor.
<sil. pun. 4.302>	ac ueluti, summo uenator densa Picano
<sil. pun. 4.303>	cum lustra exagitat spissisque cubilibus atram
<sil. pun. 4.304>	immittit passim dumosa per inuia pestem,
<sil. pun. 4.305>	dum tacitas uires et flammam colligit ignis,
<sil. pun. 4.306>	nigranti piceus sensim caligine uertex
<sil. pun. 4.307>	uoluitur et pingui contorquet nubila fumo:
<sil. pun. 4.308>	mox subita in toto lucent incendia monte,
<sil. pun. 4.309>	fit sonitus, fugere ferae, fugere uolucres,
<sil. pun. 4.310>	atque ima longe trepidant in ualle iuuencae.
<sil. pun. 4.311>	At Mago, ut uertisse globos primumque laborem,
<sil. pun. 4.312>	qui solus genti est, cas&lt;s&gt;um uidet, arma suorum
<sil. pun. 4.313>	ac patrium in pugnas equitem uocat. undique nudi
<sil. pun. 4.314>	adsiliunt frenis infrenatique manipli.
<sil. pun. 4.315>	nunc Itali in tergum uersis referuntur habenis,
<sil. pun. 4.316>	nunc rursus Tyrias retro pauor auehit alas,
<sil. pun. 4.317>	aut illi dextros lunatis flexibus orbes,
<sil. pun. 4.318>	aut illi laeuos sinuant in cornua gyros.
<sil. pun. 4.319>	texunt alterno glomerata uolumina cursu
<sil. pun. 4.320>	atque eadem refuga cedentes arte resoluunt.
<sil. pun. 4.321>	hac pontum uice, ubi exercet discordia uentos,
<sil. pun. 4.322>	fert Boreas Eurusque refert molemque profundi
<sil. pun. 4.323>	nunc huc alterno, nunc illuc, flamine gestant.
<sil. pun. 4.324>	Aduolat aurato praefulgens murice ductor
<sil. pun. 4.325>	Sidonius, circaque Metus Terrorque Furorque.
<sil. pun. 4.326>	isque ubi Callaici radiantem tegminis orbem
<sil. pun. 4.327>	extulit et magno percussit lumine campos,
<sil. pun. 4.328>	spes uirtusque cadunt, trepidaque a mente recedit
<sil. pun. 4.329>	uertere terga pudor, nec leti cura decori,
<sil. pun. 4.330>	sed fugere infixum est, terraeque optantur hiatus.
<sil. pun. 4.331>	sic, ubi Caucaseis tigris se protulit antris,
<sil. pun. 4.332>	linquuntur campi, et tutas petit omne latebras
<sil. pun. 4.333>	turbatum insano uultu pecus: illa pererrat
<sil. pun. 4.334>	desertas uictrix uallis, iamque ora reducto
<sil. pun. 4.335>	paulatim nudat rictu, ut praesentia mandens
<sil. pun. 4.336>	corpora, et immani stragem meditatur hiatu.
<sil. pun. 4.337>	non illum Metabus, non illum celsior Vfens
<sil. pun. 4.338>	euasere tamen, quamuis hic alite planta,
<sil. pun. 4.339>	hic ope cornipedis totis ferretur habenis.
<sil. pun. 4.340>	nam Metabum ad manis demisit cuspide fulgens
<sil. pun. 4.341>	fraxinus, Vfentem conlapsum poplite caeso
<sil. pun. 4.342>	ensis obit laudemque pedum cum sanguine ademit.
<sil. pun. 4.343>	iamque dedit leto Sthenium Laurumque domoque
<sil. pun. 4.344>	Collinum gelida, uiridi quem Fucinus antro
<sil. pun. 4.345>	nutrierat dederatque lacum tramittere nando.
<sil. pun. 4.346>	fit socius leti coniecta Massicus hasta,
<sil. pun. 4.347>	uitiferi sacro generatus uertice montis
<sil. pun. 4.348>	et Liris nutritus aquis, qui f&lt;r&gt;onte quieta
<sil. pun. 4.349>	dissimulat cursum ac nullo mutabilis imbri
<sil. pun. 4.350>	perstringit tacitas gemmanti gurgite ripas.
<sil. pun. 4.351>	[exoritur rabies caedum, ac uix tela furori
<sil. pun. 4.352>	sufficiunt. teritur iunctis umbonibus umbo,
<sil. pun. 4.353>	pesque pedem premit, et nutantes casside cristae
<sil. pun. 4.354>	hostilem tremulo pulsant conamine frontem.]
<sil. pun. 4.355>	Tergemini primam ante aciem fera proelia fratres
<sil. pun. 4.356>	miscebant, quos Ledaeo Sidonia Barce
<sil. pun. 4.357>	Xant&lt;h&gt;ippo felix uteri inter bella crearat.
<sil. pun. 4.358>	res Graiae ductorque parens ac nobile Amyclae
<sil. pun. 4.359>	nomen et iniectus Spartanis colla catenis
<sil. pun. 4.360>	Regulus inflabant ueteri praecordia fama.
<sil. pun. 4.361>	Marte probare genus factisque Lacona parentem
<sil. pun. 4.362>	ardebant gelidosque dehinc inuisere montis
<sil. pun. 4.363>	Taygeta et tandem bellis innare subactis
<sil. pun. 4.364>	Eurotan patrium ritusque uidere Lycurgi.
<sil. pun. 4.365>	sed Spartam penetrare deus fratresque negarunt
<sil. pun. 4.366>	Ausonii, totidem numero, quos miserat altis
<sil. pun. 4.367>	Egeriae genitos immitis Aricia lucis,
<sil. pun. 4.368>	aetatis mentisque pares; at non dabat ultra
<sil. pun. 4.369>	Clotho dura lacus aramque uidere Dianae.
<sil. pun. 4.370>	namque ut in aduersos impacti turbine pugnae
<sil. pun. 4.371>	Eumachus et Critias et laetus nomine patris
<sil. pun. 4.372>	Xanthippus iunxere gradus, (ceu bella leones
<sil. pun. 4.373>	inter se furibunda mouent et murmure anhelo
<sil. pun. 4.374>	squalentis campos ac longa mapalia complent:
<sil. pun. 4.375>	omnis in occultas rupis atque auia pernix
<sil. pun. 4.376>	Maurus saxa fugit, coniunxque Libyssa profuso
<sil. pun. 4.377>	uagitum cohibens suspendit ab ubere natos;
<sil. pun. 4.378>	illi dira fremunt, perfractaque in ore cruento
<sil. pun. 4.379>	ossa sonant, pugnantque feri&lt;s&gt; sub dentibus artus)
<sil. pun. 4.380>	haud secus Egeriae pubes, hinc Virbius acer,
<sil. pun. 4.381>	hinc Capys, adsiliunt paribusque Albanus in armis.
<sil. pun. 4.382>	subsidens paulum perfossa proruit aluo
<sil. pun. 4.383>	Albanum Critias: ast illi cuncta repente
<sil. pun. 4.384>	implerunt clipeum miserando uis&lt;c&gt;era lapsu.
<sil. pun. 4.385>	Eumachus inde Capyn++sed tota mole tenebat
<sil. pun. 4.386>	ceu fixum membris tegimen; tamen improbus ensis
<sil. pun. 4.387>	adnexam parmae decidit uulnere laeuam,
<sil. pun. 4.388>	inque suo pressa est non reddens tegmina nisu
<sil. pun. 4.389>	infelix manus atque haesit labentibus armis.
<sil. pun. 4.390>	ultima restabat fusis iam palma duobus
<sil. pun. 4.391>	Virbius. huic trepidos simulanti ducere gressus
<sil. pun. 4.392>	Xanthippus gladio, rigida cadit Eumachus hasta,
<sil. pun. 4.393>	et tandem aequatae geminato funere pugnae.
<sil. pun. 4.394>	inde alterna uiris transegit pectora mucro,
<sil. pun. 4.395>	inque uicem erepta posuerunt proelia uita.
<sil. pun. 4.396>	felices leti, pietas quos addidit umbris!
<sil. pun. 4.397>	optabunt similes uenientia saecula fratres,
<sil. pun. 4.398>	aeternumque decus memori celebrabitur aeuo,
<sil. pun. 4.399>	si modo ferre diem serosque uidere nepotes
<sil. pun. 4.400>	carmina nostra ualent, nec famam inuidit Apollo.
<sil. pun. 4.401>	At consul toto palantis aequore turmas
<sil. pun. 4.402>	uoce tenet, dum uoce uiget: 'Quo signa refertis?
<sil. pun. 4.403>	quis uos heu uobis pauor abstulit? horrida primi
<sil. pun. 4.404>	si sors uisa loci pugnaeque lacessere frontem,
<sil. pun. 4.405>	post me state uiri et pulsa formidine tantum
<sil. pun. 4.406>	aspicite! has dextras capti genuere parentes
<sil. pun. 4.407>	quas fugitis. quae spes uictis? Alpesne petemus?
<sil. pun. 4.408>	ipsam turrigero portantem uertice muros
<sil. pun. 4.409>	credite summissas Romam nunc tendere palmas.
<sil. pun. 4.410>	natorum passim raptus caedemque parentum
<sil. pun. 4.411>	Vestalisque focos extingui sanguine cerno.
<sil. pun. 4.412>	hoc arcete nefas!' postquam inter talia crebro
<sil. pun. 4.413>	clamore obtusae crassoque a puluere fauces,
<sil. pun. 4.414>	hinc laeua frenos, hinc dextra corripit arma
<sil. pun. 4.415>	et latum obiectat pectus strictumque minatur
<sil. pun. 4.416>	nunc sibi, nunc trepidis, ni restent, comminus ensem.
<sil. pun. 4.417>	Quas acies alto genitor dum spectat Olympo,
<sil. pun. 4.418>	consulis egregii mouere pericula mentem.
<sil. pun. 4.419>	Gradiuum uocat et patrio sic ore profatur:
<sil. pun. 4.420>	'Magnanimi me, nate, uiri, ni bella capessis
<sil. pun. 4.421>	haud dubie extremus, terret labor: eripe pugnae
<sil. pun. 4.422>	ardentem, oblitumque sui dulcedine caedum
<sil. pun. 4.423>	siste ducem Libyae; nam plus petit improbus uno
<sil. pun. 4.424>	consulis exitio tota quam strage cadentum.
<sil. pun. 4.425>	praeterea, cernis, tenerae qui proelia dextrae
<sil. pun. 4.426>	iam credit puer atque annos transcendere factis
<sil. pun. 4.427>	molitur longumque putat pubescere bello,
<sil. pun. 4.428>	te duce primitias pugnae, te magna magistro
<sil. pun. 4.429>	audeat et primum hoc uincat, seruasse parentem.'
<sil. pun. 4.430>	Haec rerum sator. at Mauors in proelia currus
<sil. pun. 4.431>	Odrysia tellure uocat. tum fulminis atri
<sil. pun. 4.432>	spargentem flammas clipeum galeamque deorum
<sil. pun. 4.433>	haud ulli facilem multoque labore Cyclopum
<sil. pun. 4.434>	sudatum thoraca capit quassatque per auras
<sil. pun. 4.435>	Titanum bello satiatam sanguinis hastam
<sil. pun. 4.436>	atque implet curru campos. exercitus una
<sil. pun. 4.437>	Irarum Eumenidesque simul letique cruenti
<sil. pun. 4.438>	innumerae facies, frenisque operata regendis
<sil. pun. 4.439>	quadriiugos atro stimulat Bellona flagello.
<sil. pun. 4.440>	fertur ab immenso tempestas horrida caelo
<sil. pun. 4.441>	nigrantisque globos et turbida nubila torquens
<sil. pun. 4.442>	inuoluit terras. quatitur Saturnia sedes
<sil. pun. 4.443>	ingressu tremefacta dei, ripasque relinquit
<sil. pun. 4.444>	audito curru fontique relabitur amnis.
<sil. pun. 4.445>	Ductorem Ausonium telis Garamantica pubes
<sil. pun. 4.446>	cinxerat et Tyrio regi noua dona parabat
<sil. pun. 4.447>	armorum spolium ac rorantia consulis ora.
<sil. pun. 4.448>	stabat Fortunae non cedere certus et acri
<sil. pun. 4.449>	mole retorquebat crudescens caedibus hastas,
<sil. pun. 4.450>	iamque suo, iamque hostili perfusa cruore
<sil. pun. 4.451>	membra madent, cecidere iubae, gyroque per orbem
<sil. pun. 4.452>	artato Garamas iaculis propioribus instat
<sil. pun. 4.453>	~et librat saeua coniectum cuspide ferrum.
<sil. pun. 4.454>	hic puer ut patrio defixum corpore telum
<sil. pun. 4.455>	conspexit, maduere genae, subitoque trementem
<sil. pun. 4.456>	corripuit pallor, gemitumque ad sidera rupit.
<sil. pun. 4.457>	bis conatus erat praecurrere fata parentis
<sil. pun. 4.458>	conuersa in semet dextra, bis transtulit iras
<sil. pun. 4.459>	in Poenos Mauors. fertur per tela, per hostis
<sil. pun. 4.460>	intrepidus puer et Gradiuum passibus aequat.
<sil. pun. 4.461>	continuo cessere globi, latusque repente
<sil. pun. 4.462>	apparet campo limes. metit agmina tectus
<sil. pun. 4.463>	caelesti clipeo et sternit super arma iacentum
<sil. pun. 4.464>	corporaque auctorem teli multasque paternos
<sil. pun. 4.465>	ante oculos animas, optata piacula, mactat.
<sil. pun. 4.466>	tunc rapta propere duris ex ossibus hasta
<sil. pun. 4.467>	innixum ceruice ferens umeroque parentem
<sil. pun. 4.468>	emicat. attonitae tanta ad spectacula turmae
<sil. pun. 4.469>	tela tenent, ceditque loco Libys asper, et omnis
<sil. pun. 4.470>	late cedit Hiber, pietasque insignis et aetas
<sil. pun. 4.471>	belligeris fecit miranda silentia campis.
<sil. pun. 4.472>	tum celso e curru Mauors 'Carthaginis arces
<sil. pun. 4.473>	excindes' inquit 'Tyriosque ad foedera coges.
<sil. pun. 4.474>	nulla tamen longo tanta exorietur in aeuo
<sil. pun. 4.475>	lux tibi, care puer. macte, o macte indole sacra,
<sil. pun. 4.476>	uera Iouis proles. et adhuc maiora supersunt,
<sil. pun. 4.477>	sed nequeunt meliora dari.' tum nubila Mauors
<sil. pun. 4.478>	aetheraque emenso terras iam sole capessit,
<sil. pun. 4.479>	et fessas acies castris clausere tenebrae.
<sil. pun. 4.480>	Condebat noctem deuexo Cynthia curru
<sil. pun. 4.481>	fraternis adflata rotis, et ab aequore Eoo
<sil. pun. 4.482>	surgebant roseae media inter caerula flammae.
<sil. pun. 4.483>	at consul tristis campos Poenisque secundam
<sil. pun. 4.484>	planitiem metuens Trebiam collisque petebat.
<sil. pun. 4.485>	iamque dies rapti cursu nauoque labore,
<sil. pun. 4.486>	et medio abruptus fluitabat in amne solutis
<sil. pun. 4.487>	pons uinclis, qui Dardanium trauexerat agmen,
<sil. pun. 4.488>	Eridani rapidas aderat cum Poenus ad undas.
<sil. pun. 4.489>	dumque uada et mollis aditus per deuia flexo
<sil. pun. 4.490>	circuitu petit et stagni languentia quaerit,
<sil. pun. 4.491>	interdum rapta uicinis saltibus alno
<sil. pun. 4.492>	flumineam texit, qua trauehat agmina, classem:
<sil. pun. 4.493>	ecce aderat Trebiaeque simul uicina tenebat
<sil. pun. 4.494>	Trinacrio accitus per caerula longa Peloro,
<sil. pun. 4.495>	Gracchorum proles, consul. gens inclita magno
<sil. pun. 4.496>	atque animosa uiro, multusque in imagine claris
<sil. pun. 4.497>	praefulgebat auus titulis bellique domique.
<sil. pun. 4.498>	Nec Poeni positis trans amnem in gramine castris
<sil. pun. 4.499>	deerant. namque animos stimulabant prospera rerum
<sil. pun. 4.500>	increpitansque super ductor: 'Quis tertius urbi
<sil. pun. 4.501>	iam superest consul? quaenam altera restat in armis
<sil. pun. 4.502>	Sicania? en omnes Latiae Daunique nepotum
<sil. pun. 4.503>	conuenere manus. feriant nunc foedera mecum
<sil. pun. 4.504>	ductores Italum ac leges et pacta reposcant.
<sil. pun. 4.505>	at tu, donata tela inter Martia luce,
<sil. pun. 4.506>	infelix animae, sic, sic uiuasque tuoque
<sil. pun. 4.507>	des iterum hanc laudem nato; nec fine sub aeui
<sil. pun. 4.508>	oppetere in bello detur, cum fata uocabunt.
<sil. pun. 4.509>	pugnantem cecidisse meum est.' haec personat ardens.
<sil. pun. 4.510>	inde leui iaculo Massylumque impiger alis
<sil. pun. 4.511>	castra sub ipsa datis inritat et elicit hostem.
<sil. pun. 4.512>	Nec Latius uallo miles debere salutem
<sil. pun. 4.513>	fas putat aut clausas pulsari cuspide portas.
<sil. pun. 4.514>	erumpunt, cunctisque prior uolat aggere aperto
<sil. pun. 4.515>	degener haud Gracchis consul. quatit aura comantis
<sil. pun. 4.516>	cassidis Auruncae cristas, umeroque refulget
<sil. pun. 4.517>	sanguinei patrium saguli decus. agmina magno
<sil. pun. 4.518>	respectans clamore uocat, quaque obuia densos
<sil. pun. 4.519>	artat turba globos rumpens iter aequore fertur,
<sil. pun. 4.520>	ut torrens celsi praeceps e uertice Pindi
<sil. pun. 4.521>	cum sonitu ruit in campos magnoque fragore
<sil. pun. 4.522>	auulsum montis uoluit latus: obuia passim
<sil. pun. 4.523>	armenta immanesque ferae siluaeque trahuntur,
<sil. pun. 4.524>	spumea saxosis clamat conuallibus unda.
<sil. pun. 4.525>	Non, mihi Maeoniae redeat si gloria linguae
<sil. pun. 4.526>	centenasque pater det Phoebus fundere uoces,
<sil. pun. 4.527>	tot caedes proferre queam, quot dextera magni
<sil. pun. 4.528>	consulis aut contra Tyriae furor edidit irae.
<sil. pun. 4.529>	Murranum ductor Libyae, ductorque Phalantum
<sil. pun. 4.530>	Ausonius, gnaros belli ueteresque laborum,
<sil. pun. 4.531>	alter in alterius fuderunt comminus ore.
<sil. pun. 4.532>	monte procelloso Murranum miserat Anxur,
<sil. pun. 4.533>	Tritonis ~niueo te sacra, Phalante, profundo.
<sil. pun. 4.534>	ut primum insigni fulsit uelamine consul,
<sil. pun. 4.535>	quamquam orbus partem uisus unoque Cupencus
<sil. pun. 4.536>	lumine sufficiens bellis citat improbus hastam
<sil. pun. 4.537>	et summae figit tremebundam margine parmae.
<sil. pun. 4.538>	cui consul (namque ira coquit): 'Pone, improbe, quicquid
<sil. pun. 4.539>	restat in ore fero et truncata fronte relucet.'
<sil. pun. 4.540>	sic ait intorquens derecto turbine robur
<sil. pun. 4.541>	et dirum tota tramittit cuspide lumen.
<sil. pun. 4.542>	nec leuior dextra generatus Hamilcare saeuit.
<sil. pun. 4.543>	huic cadit infelix niueis Varenus in armis,
<sil. pun. 4.544>	Meuanas Varenus, arat cui diuitis uber
<sil. pun. 4.545>	campi Fulginia et patulis Clitumnus in aruis
<sil. pun. 4.546>	candentis gelido perfundit flumine tauros.
<sil. pun. 4.547>	sed tristes superi, atque ingrata maxima cura
<sil. pun. 4.548>	uictima Tarpeio frustra nutrita Tonanti.
<sil. pun. 4.549>	instat Hiber leuis et leuior discurrere Maurus.
<sil. pun. 4.550>	hinc pila, hinc Libycae certant subtexere cornus
<sil. pun. 4.551>	densa nube polum, quantumque interiacet aequi
<sil. pun. 4.552>	ad ripas campi, tantum uibrantia condunt
<sil. pun. 4.553>	tela, nec artatis locus est in morte cadendi.
<sil. pun. 4.554>	Allius, Argyripa Daunique profectus ab aruis
<sil. pun. 4.555>	uenator, rudibus iaculis et Iapyge campum
<sil. pun. 4.556>	persultabat equo, mediosque inuectus in hostis,
<sil. pun. 4.557>	Apula non uana torquebat spicula dextra.
<sil. pun. 4.558>	huic horret thorax Samnitis pellibus ursae,
<sil. pun. 4.559>	et galea annosi uallatur dentibus apri.
<sil. pun. 4.560>	uerum ubi turbantem, solo ceu lustra pererret
<sil. pun. 4.561>	in nemore aut agitet Gargano terga ferarum,
<sil. pun. 4.562>	hinc Mago, hinc saeuus pariter uidere Maharbal,
<sil. pun. 4.563>	ut subigente fame diuersis rupibus ursi
<sil. pun. 4.564>	inuadunt trepidum gemina inter proelia taurum,
<sil. pun. 4.565>	nec partem praedae patitur furor, haud secus acer
<sil. pun. 4.566>	hinc atque hinc iaculo deuoluitur Allius acto:
<sil. pun. 4.567>	it stridens per utrumque latus Maurusia taxus.
<sil. pun. 4.568>	obuia tum medio sonuerunt spicula corde,
<sil. pun. 4.569>	incertumque fuit, letum cui cederet hastae.
<sil. pun. 4.570>	et iam dispersis Romana per agmina signis
<sil. pun. 4.571>	palantis agit ad ripas, miserabile, Poenus
<sil. pun. 4.572>	impellens trepidos fluuioque immergere certat.
<sil. pun. 4.573>	Tum Trebia infausto noua proelia gurgite fessis
<sil. pun. 4.574>	incohat ac precibus Iunonis suscitat undas.
<sil. pun. 4.575>	haurit subsidens fugientum corpora tellus
<sil. pun. 4.576>	infidaque soli frustrata uoragine sorbet.
<sil. pun. 4.577>	nec niti lentoque datur conuellere limo
<sil. pun. 4.578>	mersa pedum penitus uestigia: labe tenaci
<sil. pun. 4.579>	haerent deuincti gressus, resolutaque ripa
<sil. pun. 4.580>	implicat aut caeca prosternit fraude paludis.
<sil. pun. 4.581>	iamque alius super atque alius per lubrica surgens
<sil. pun. 4.582>	dum sibi quisque uiam per inextricabile litus
<sil. pun. 4.583>	praeripit et putri luctatur caespite, lapsi
<sil. pun. 4.584>	occumbunt seseque sua pressere ruina.
<sil. pun. 4.585>	ille celer nandi iamiamque adprendere tuta
<sil. pun. 4.586>	dum parat et celso conisus corpore prensat
<sil. pun. 4.587>	gramina summa manu liquidisque emergit ab undis,
<sil. pun. 4.588>	contorta ripae pendens adfigitur hasta.
<sil. pun. 4.589>	hic hostem orbatus telo complectitur ulnis
<sil. pun. 4.590>	luctantemque uado permixta morte coercet.
<sil. pun. 4.591>	mille simul leti facies. Ligus occidit aruis,
<sil. pun. 4.592>	sed proiecta uiri lymphis fluuialibus ora
<sil. pun. 4.593>	sanguineum hauserunt longis singultibus amnem.
<sil. pun. 4.594>	enabat tandem medio uix gurgite pulcher
<sil. pun. 4.595>	Irpinus sociumque manus clamore uocabat,
<sil. pun. 4.596>	cum rapidis inlatus aquis et uulnere multo
<sil. pun. 4.597>	impulit asper equus fessumque sub aequora mersit.
<sil. pun. 4.598>	Accumula&lt;t&gt; clades subito conspecta per undas
<sil. pun. 4.599>	uis elephantorum turrito concita dorso.
<sil. pun. 4.600>	namque uadis rapitur praeceps, ceu proruta cautes
<sil. pun. 4.601>	auulsi montis, Trebiamque insueta timentem
<sil. pun. 4.602>	prae se pectore agit spumantique incubat alueo.
<sil. pun. 4.603>	explorant aduersa uiros, perque aspera duro
<sil. pun. 4.604>	nititur ad laudem uirtus interrita cliuo.
<sil. pun. 4.605>	namque inhonoratam Fibrenus perdere mortem
<sil. pun. 4.606>	et famae nudam impatiens 'Spectabimur,' inquit
<sil. pun. 4.607>	'nec, Fortuna, meum condes sub gurgite letum.
<sil. pun. 4.608>	experiar, sitne in terris, domitare quod ensis
<sil. pun. 4.609>	non queat Ausonius Tyrrhenaue permeet hasta.'
<sil. pun. 4.610>	tum iacit adsurgens dextroque in lumine sistit
<sil. pun. 4.611>	spicula saeua ferae telumque in uulnere linquit.
<sil. pun. 4.612>	stridore horrisono penetrantem cuspidis ictum
<sil. pun. 4.613>	belua prosequitur laceramque cruore profuso
<sil. pun. 4.614>	attollit frontem ac lapso dat terga magistro.
<sil. pun. 4.615>	tum uero inuadunt iaculis crebraque sagitta,
<sil. pun. 4.616>	ausi iam sperare necem, immensosque per armos
<sil. pun. 4.617>	et laterum extentus uenit atra cuspide uulnus.
<sil. pun. 4.618>	stat multa in tergo et nigranti lancea dorso,
<sil. pun. 4.619>	ac siluam ingentem concusso corpore uibrat,
<sil. pun. 4.620>	donec consumptis longo certamine telis
<sil. pun. 4.621>	concidit et clausit magna uada pressa ruina.
<sil. pun. 4.622>	Ecce per aduersum, quamquam tardata morantur
<sil. pun. 4.623>	uulnere membra uirum, subit implacabilis amnem
<sil. pun. 4.624>	Scipio et innumeris infestat caedibus hostem.
<sil. pun. 4.625>	corporibus clipeisque simul galeisque cadentum
<sil. pun. 4.626>	contegitur Trebia, et uix cernere linquitur undas.
<sil. pun. 4.627>	Mazaeus iaculo, Gestar prosternitur ense,
<sil. pun. 4.628>	tum Pelopeus auis Cyrenes incola Thelgon.
<sil. pun. 4.629>	huic torquet rapido correptum e gurgite pilum
<sil. pun. 4.630>	et quantum longo ferri tenuata rigore
<sil. pun. 4.631>	procedit cuspis per hiantia transigit ora.
<sil. pun. 4.632>	pulsati ligno sonuere in uulnere dentes.
<sil. pun. 4.633>	nec leto quaesita quies: turgentia membra
<sil. pun. 4.634>	Eridano Trebia, Eridanus dedit aequoris undis.
<sil. pun. 4.635>	tu quoque, Thapse, cadis, tumulo post fata negato.
<sil. pun. 4.636>	quid domus Hesperidum aut luci iuuere dearum,
<sil. pun. 4.637>	fuluos aurifera seruantes arbore ramos?
<sil. pun. 4.638>	Intumuit Trebia et stagnis se sustulit imis
<sil. pun. 4.639>	iamque ferox totum propellit gurgite fontem
<sil. pun. 4.640>	atque omnis torquet uires. furit unda sonoris
<sil. pun. 4.641>	uerticibus, sequiturque nouus cum murmure torrens.
<sil. pun. 4.642>	sensit et accensa ductor uiolentius ira
<sil. pun. 4.643>	'Magnas, o Trebia, et meritas mihi, perfide, poenas
<sil. pun. 4.644>	exsolues:' inquit 'lacerum per Gallica riuis
<sil. pun. 4.645>	dispergam rura atque amnis tibi nomina demam,
<sil. pun. 4.646>	quoque aperis te fonte, premam, nec tangere ripas
<sil. pun. 4.647>	inlabique Pado dabitur. quaenam ista repente
<sil. pun. 4.648>	Sidonium, infelix, rabies te reddidit amnem?'
<sil. pun. 4.649>	Talia iactantem consurgens agger aquarum
<sil. pun. 4.650>	impulit atque umeros curuato gurgite pressit.
<sil. pun. 4.651>	arduus aduersa mole incurrentibus undis
<sil. pun. 4.652>	stat ductor clipeoque ruentem sustulit amnem.
<sil. pun. 4.653>	necnon a tergo fluctus stridente procella
<sil. pun. 4.654>	spumeus inrorat summas aspergine cristas.
<sil. pun. 4.655>	ire uadis stabilemque uetat defigere gressum
<sil. pun. 4.656>	subducta tellure deus, percussaque longe
<sil. pun. 4.657>	raucum saxa sonant, undaeque ad bella parentis
<sil. pun. 4.658>	excitae pugnant, et ripas perdidit amnis.
<sil. pun. 4.659>	tum madidos crinis et glauca fronde reuinctum
<sil. pun. 4.660>	attollit cum uoce caput: 'Poenasne superbas
<sil. pun. 4.661>	insuper et nomen Trebiae delere minaris,
<sil. pun. 4.662>	o regnis inimice meis? quot corpora porto
<sil. pun. 4.663>	dextra fusa tua! clipeis galeisque uirorum,
<sil. pun. 4.664>	quos mactas, artatus iter cursumque reliqui.
<sil. pun. 4.665>	caede, uides, stagna alta rubent retroque feruntur.
<sil. pun. 4.666>	adde modum dextrae aut campis incumbe propinquis.'
<sil. pun. 4.667>	Haec, Venere adiuncta, tumulo spectabat ab alto
<sil. pun. 4.668>	Mulciber obscurae tectus caligine nubis,
<sil. pun. 4.669>	ingrauat ad caelum sublatis Scipio palmis:
<sil. pun. 4.670>	'Di patrii, quorum auspiciis stat Dardana Roma,
<sil. pun. 4.671>	talin me leto tanta inter proelia nuper
<sil. pun. 4.672>	seruastis? fortine animam hanc excindere dextra
<sil. pun. 4.673>	indignum est uisum? redde o me, nate, periclis,
<sil. pun. 4.674>	redde hosti! liceat bellanti accersere mortem
<sil. pun. 4.675>	quam patriae fratrique probem.' tum percita dictis
<sil. pun. 4.676>	ingemuit Venus et rapidas derexit in amnem
<sil. pun. 4.677>	coniugis inuicti uires. agit undique flammas
<sil. pun. 4.678>	dispersus ripis ignis multosque per annos
<sil. pun. 4.679>	nutritas fluuio populatur feruidus umbras.
<sil. pun. 4.680>	uritur omne nemus, lucosque effusus in altos
<sil. pun. 4.681>	immissis crepitat uictor Vulcanus habenis.
<sil. pun. 4.682>	iamque ambusta comas abies, iam pinus et alni,
<sil. pun. 4.683>	iam solo restans trunco dimisit in altum
<sil. pun. 4.684>	populus adsuetas ramis habitare uolucres.
<sil. pun. 4.685>	flamma uorax imo penitus de gurgite tractos
<sil. pun. 4.686>	absorbet latices, saeuoque urgente uapore
<sil. pun. 4.687>	siccus inarescit ripis cruor. horrida late
<sil. pun. 4.688>	scinditur in rimas et hiatu rupta dehiscit
<sil. pun. 4.689>	tellus, ac stagnis altae sedere fauillae.
<sil. pun. 4.690>	Miratur pater aeternos cessare repente
<sil. pun. 4.691>	Eridanus cursus, Nympharumque intima maestus
<sil. pun. 4.692>	impleuit chorus attonitis ululatibus antra.
<sil. pun. 4.693>	ter caput ambustum conantem attollere iacta
<sil. pun. 4.694>	lampade Vulcanus mersit fumantibus undis,
<sil. pun. 4.695>	ter correpta dei crines nudauit harundo.
<sil. pun. 4.696>	tum demum admissae uoces et uota precantis,
<sil. pun. 4.697>	orantique datum ripas seruare prioris,
<sil. pun. 4.698>	ac tandem a Trebia reuocauit Scipio fessas
<sil. pun. 4.699>	munitum in collem Graccho comitante cohortes.
<sil. pun. 4.700>	at Poenus multo fluuium ueneratus honore
<sil. pun. 4.701>	gramineas undis statuit socialibus aras,
<sil. pun. 4.702>	nescius heu, quanto superi maiora mouerent,
<sil. pun. 4.703>	et quos Ausoniae luctus, Trasimenne, parares.
<sil. pun. 4.704>	Boiorum nuper populos turbauerat armis
<sil. pun. 4.705>	Flaminius, facilisque uiro tum gloria belli,
<sil. pun. 4.706>	corde leuem atque astus inopem contundere gentem.
<sil. pun. 4.707>	sed labor haud idem Tyrio certasse tyranno.
<sil. pun. 4.708>	hunc laeuis urbi genitum ad fatalia damna
<sil. pun. 4.709>	ominibus parat imperio Saturnia fesso
<sil. pun. 4.710>	ductorem dignumque uirum ueniente ruina.
<sil. pun. 4.711>	inde ubi prima dies iuris, clauumque regendae
<sil. pun. 4.712>	inuasit patriae, ac sub nutu castra fuere,
<sil. pun. 4.713>	ut pelagi rudis et pontum tractare per artem
<sil. pun. 4.714>	nescius, accepit miserae si iura carinae,
<sil. pun. 4.715>	uentorum tenet ipse uicem cunctisque procellis
<sil. pun. 4.716>	dat iactare ratem: fertur uaga gurgite puppis
<sil. pun. 4.717>	ipsius in scopulos dextra impellente magistri++
<sil. pun. 4.718>	ergo agitur raptis praeceps exercitus armis
<sil. pun. 4.719>	Lydorum &lt;in&gt; populos sedemque ab origine prisci
<sil. pun. 4.720>	sacratam Corythi iunctosque a sanguine auorum
<sil. pun. 4.721>	Maeonios Italis permixta stirpe colonos.
<sil. pun. 4.722>	Nec regem Afrorum noscenda ad coepta moratur
<sil. pun. 4.723>	laude super tanta monitor deus. omnia somni
<sil. pun. 4.724>	condiderant aegrisque dabant obliuia curis,
<sil. pun. 4.725>	cum Iuno in stagni numen conuersa propinqui
<sil. pun. 4.726>	et madidae frontis crinis circumdata fronde
<sil. pun. 4.727>	populea stimulat subitis praecordia curis
<sil. pun. 4.728>	ac rumpit ducis haud spernenda uoce quietem:
<sil. pun. 4.729>	'O felix famae et Latio lacrimabile nomen
<sil. pun. 4.730>	Hannibal, Ausoniae si te Fortuna creasset
<sil. pun. 4.731>	ad magnos uenture deos, cur fata tenemus?
<sil. pun. 4.732>	pelle moras. breuis est magni Fortuna fauoris.
<sil. pun. 4.733>	quantum uouisti, cum Dardana bella parenti
<sil. pun. 4.734>	iurares, fluet Ausonio tibi corpore tantum
<sil. pun. 4.735>	sanguinis, et patrias satiabis caedibus umbras.
<sil. pun. 4.736>	nobis persolues meritos securus honores.
<sil. pun. 4.737>	namque ego sum celsis quem cinctum montibus ambit
<sil. pun. 4.738>	Tmolo missa manus, stagnis Trasimennus opacis.'
<sil. pun. 4.739>	His agitur monitis et laetam numine pubem
<sil. pun. 4.740>	protinus aerii praeceps rapit aggere montis.
<sil. pun. 4.741>	horrebat glacie saxa inter lubrica summo
<sil. pun. 4.742>	piniferum caelo miscens caput Apenninus.
<sil. pun. 4.743>	condiderat nix alta trabes, et uertice celso
<sil. pun. 4.744>	canus apex stricta surgebat ad astra pruina.
<sil. pun. 4.745>	ire iubet. prior extingui labique uidetur
<sil. pun. 4.746>	gloria, post Alpes si stetur montibus ullis.
<sil. pun. 4.747>	scandunt praerupti nimbosa cacumina saxi.
<sil. pun. 4.748>	nec superasse iugum finit mulcetue laborem:
<sil. pun. 4.749>	plana natant, putrique gelu liquentibus undis
<sil. pun. 4.750>	inuia limosa restagnant arua palude.
<sil. pun. 4.751>	iamque ducis nudus tanta inter inhospita uertex
<sil. pun. 4.752>	saeuitia quatitur caeli, manante per ora
<sil. pun. 4.753>	perque genas oculo. facilis spreuisse medentis
<sil. pun. 4.754>	optatum bene credit emi quocumque periclo
<sil. pun. 4.755>	bellandi tempus. non frontis parcit honori,
<sil. pun. 4.756>	dum ne perdat iter, non cetera membra moratur
<sil. pun. 4.757>	in pretium belli dare, si uictoria poscat,
<sil. pun. 4.758>	satque putat lucis, Capitolia cernere uictor
<sil. pun. 4.759>	qua petat atque Italum feriat qua comminus hostem.
<sil. pun. 4.760>	talia perpessi tandem inter saeua locorum
<sil. pun. 4.761>	optatos uenere lacus, ubi deinde per arma
<sil. pun. 4.762>	sumeret amissi numerosa piacula uisus.
<sil. pun. 4.763>	Ecce autem patres aderant Carthagine missi.
<sil. pun. 4.764>	causa uiae non parua uiris, nec laeta ferebant.
<sil. pun. 4.765>	mos fuit in populis, quos condidit aduena Dido,
<sil. pun. 4.766>	poscere caede deos ueniam ac flagrantibus aris
<sil. pun. 4.767>	(infandum dictu) paruos imponere natos.
<sil. pun. 4.768>	urna reducebat miserandos annua casus
<sil. pun. 4.769>	sacra Thoanteae ritusque imitata Dianae.
<sil. pun. 4.770>	cui fato sortique deum de more petebat
<sil. pun. 4.771>	Hannibalis prolem discors antiquitus Hannon.
<sil. pun. 4.772>	sed propior metus armati ductoris ab ira
<sil. pun. 4.773>	et magna ante oculos stabat redeuntis imago.
<sil. pun. 4.774>	asperat haec, foedata genas lacerataque crinis,
<sil. pun. 4.775>	atque urbem complet maesti clamoris Imilce,
<sil. pun. 4.776>	Edonis ut Pangaea super trieteride mota
<sil. pun. 4.777>	it iuga et inclusum suspirat pectore Bacchum.
<sil. pun. 4.778>	ergo inter Tyrias, facibus ceu subdita, matres
<sil. pun. 4.779>	clamat: 'Io coniunx, quocumque in cardine mundi
<sil. pun. 4.780>	bella moues, huc signa refer. uiolentior hic est,
<sil. pun. 4.781>	hic hostis propior. tu nunc fortasse sub ipsis
<sil. pun. 4.782>	urbis Dardaniae muris uibrantia tela
<sil. pun. 4.783>	excipis intrepidus clipeo saeuamque coruscans
<sil. pun. 4.784>	lampada Tarpeis infers incendia tectis.
<sil. pun. 4.785>	interea tibi prima domus atque unica proles
<sil. pun. 4.786>	heu gremio in patriae Stygias raptatur ad aras.
<sil. pun. 4.787>	i nunc, Ausonios ferro populare penates
<sil. pun. 4.788>	et uetitas molire uias. i, pacta resigna
<sil. pun. 4.789>	per cunctos iurata deos. sic praemia reddit
<sil. pun. 4.790>	Carthago et talis iam nunc tibi soluit honores.
<sil. pun. 4.791>	quae porro haec pietas delubra aspergere tabo?
<sil. pun. 4.792>	heu primae scelerum causae mortalibus aegris,
<sil. pun. 4.793>	naturam nescire deum! iusta ite precari
<sil. pun. 4.794>	ture pio caedumque feros auertite ritus.
<sil. pun. 4.795>	mite et cognatum est homini deus. hactenus, oro,
<sil. pun. 4.796>	sit satis ante aras caesos uidisse iuuencos.
<sil. pun. 4.797>	aut si uelle nefas superos fixumque sedetque,
<sil. pun. 4.798>	me, me, quae genui, uestris absumite uotis.
<sil. pun. 4.799>	cur spoliare iuuat Libycas hac indole terras?
<sil. pun. 4.800>	an flendae magis Aegates et mersa profundo
<sil. pun. 4.801>	Punica regna forent, olim si sorte cruenta
<sil. pun. 4.802>	esset tanta mei uirtus praerepta mariti?'
<sil. pun. 4.803>	haec dubios uario diuumque hominisque timore
<sil. pun. 4.804>	ad cauta inlexere patres, ipsique relictum
<sil. pun. 4.805>	abnueret sortem an superum pareret honori.
<sil. pun. 4.806>	tum uero trepidare metu uix compos Imilce,
<sil. pun. 4.807>	magnanimi metuens immitia corda mariti.
<sil. pun. 4.808>	His auide auditis ductor sic deinde profatur:
<sil. pun. 4.809>	'Quid tibi pro tanto non impar munere soluat
<sil. pun. 4.810>	Hannibal aequatus superis? quae praemia digna
<sil. pun. 4.811>	inueniam, Carthago parens? noctemque diemque
<sil. pun. 4.812>	arma feram, templisque tuis hinc plurima faxo
<sil. pun. 4.813>	hostia ab Ausonio ueniat generosa Quirino.
<sil. pun. 4.814>	at puer armorum et belli seruabitur heres.
<sil. pun. 4.815>	spes, o nate, meae Tyriarumque unica rerum,
<sil. pun. 4.816>	Hesperia minitante, salus, terraque fretoque
<sil. pun. 4.817>	certare Aeneadis dum stabit uita memento.
<sil. pun. 4.818>	perge (patent Alpes) nostroque incumbe labori.
<sil. pun. 4.819>	uos quoque, di patrii, quorum delubra piantur
<sil. pun. 4.820>	caedibus atque coli gaudent formidine matrum,
<sil. pun. 4.821>	huc laetos uultus totasque aduertite mentes.
<sil. pun. 4.822>	namque paro sacra et maioris molior aras.
<sil. pun. 4.823>	tu, Mago, aduersi conside in uertice montis,
<sil. pun. 4.824>	tu laeuos propior collis accede, Choaspe,
<sil. pun. 4.825>	ad claustra et fauces ducat per opaca Sychaeus.
<sil. pun. 4.826>	ast ego te, Trasimenne, uago cum milite praeceps
<sil. pun. 4.827>	lustrabo et superis quaeram libamina belli.
<sil. pun. 4.828>	namque haud parua deus promissis spondet apertis,
<sil. pun. 4.829>	quae spectata, uiri, patriam referatis in urbem.'

<sil. pun. 5.1>	Ceperat Etruscos occulto milite colles
<sil. pun. 5.2>	Sidonius ductor perque alta silentia noctis
<sil. pun. 5.3>	siluarum anfractus caecis insederat armis.
<sil. pun. 5.4>	at parte e laeua restagnans gurgite uasto
<sil. pun. 5.5>	effigiem in pelagi lacus umectabat inerti&lt;s&gt;
<sil. pun. 5.6>	et late multo foedabat proxima limo.
<sil. pun. 5.7>	quae uada Faunigenae regnata antiquitus Arno
<sil. pun. 5.8>	nunc uoluente die Trasimenni nomina seruant.
<sil. pun. 5.9>	Lydius huic genitor, &lt;T&gt;moli decus, aequore longo
<sil. pun. 5.10>	Maeoniam quondam in Latias aduexerat oras
<sil. pun. 5.11>	Tyrrhenus pubem dederatque uocabula terris.
<sil. pun. 5.12>	isque insueta tubae monstrauit murmura primus
<sil. pun. 5.13>	gentibus et bellis ignaua silentia rupit,
<sil. pun. 5.14>	nec modicus uoti natum ad maiora fouebat.
<sil. pun. 5.15>	uerum ardens puero castumque exuta pudorem
<sil. pun. 5.16>	(nam forma certare deis, Trasimenne, ualeres)
<sil. pun. 5.17>	litore correptum stagnis demisit Agylle,
<sil. pun. 5.18>	flore capi iuuenem primaeuo lubrica mentem
<sil. pun. 5.19>	nympha nec Idalia lenta incaluisse sagitta.
<sil. pun. 5.20>	solatae uiridi penitus fouere sub antro
<sil. pun. 5.21>	Naides amplexus undosaque regna trementem.
<sil. pun. 5.22>	hinc dotale lacus nomen, lateque Hymenaeo
<sil. pun. 5.23>	conscia lasciuo Trasimennus dicitur unda.
<sil. pun. 5.24>	Et iam curriculo nigram nox roscida metam
<sil. pun. 5.25>	stringebat, nec se thalamis Tithonia coniunx
<sil. pun. 5.26>	protulerat stabatque nitens in limine primo,
<sil. pun. 5.27>	cum minus abnuerit noctem desisse uiator
<sil. pun. 5.28>	quam coepisse diem: consul carpebat iniquas,
<sil. pun. 5.29>	praegrediens signa ipsa, uias, omnisque ruebat
<sil. pun. 5.30>	mixtus eques nec discretis leuia arma maniplis
<sil. pun. 5.31>	insertique globo pedites, et inutile Marti
<sil. pun. 5.32>	lixarum uulgus praesago cuncta tumultu
<sil. pun. 5.33>	implere, et pugnam fugientum more petebant.
<sil. pun. 5.34>	tum super ipse lacus densam caligine caeca
<sil. pun. 5.35>	exhalans nebulam late corruperat omnem
<sil. pun. 5.36>	prospectum miseris, atque atrae noctis amictu
<sil. pun. 5.37>	squalebat pressum picea inter nubila caelum.
<sil. pun. 5.38>	nec Poenum liquere doli: sedet ense reposto
<sil. pun. 5.39>	abditus et nullis properantem occursibus arcet.
<sil. pun. 5.40>	ire datur, longeque patet ceu pace quieta
<sil. pun. 5.41>	incustoditum, mox inremeabile, litus.
<sil. pun. 5.42>	namque sub angustas artato limite fauces
<sil. pun. 5.43>	in fraudem ducebat iter, geminumque receptis
<sil. pun. 5.44>	exitium, hinc rupes, hinc undae claustra premebant.
<sil. pun. 5.45>	at tur&lt;m&gt;a umbroso seruabat uertice montis
<sil. pun. 5.46>	hostilem ingressum, refugos habitura sub ictu:
<sil. pun. 5.47>	haud secus ac uitreas sollers piscator ad undas,
<sil. pun. 5.48>	ore leuem patulo texens de uimine nassam,
<sil. pun. 5.49>	cautius interiora ligat mediamque per aluum
<sil. pun. 5.50>	sensim fastigans compressa cacumina nectit
<sil. pun. 5.51>	ac fraude artati remeare foraminis arcet
<sil. pun. 5.52>	introitu facilem quem traxit ab aequore piscem.
<sil. pun. 5.53>	Ocius interea propelli signa iubebat
<sil. pun. 5.54>	excussus consul fatorum turbine mentem,
<sil. pun. 5.55>	donec flammiferum tollentes aequore currum
<sil. pun. 5.56>	solis equi sparsere diem. iamque orbe renato
<sil. pun. 5.57>	diluerat nebulas Titan, sensimque fluebat
<sil. pun. 5.58>	caligo in terras nitido resoluta sereno.
<sil. pun. 5.59>	tunc ales, priscum populis de more Latinis
<sil. pun. 5.60>	auspicium cum bella parant mentesque deorum
<sil. pun. 5.61>	explorant super euentu, ceu praescia luctus
<sil. pun. 5.62>	damnauit uesci planctuque alimenta refugit.
<sil. pun. 5.63>	nec rauco taurus cessauit flebile ad aras
<sil. pun. 5.64>	immugire sono pressamque ad colla bipennem
<sil. pun. 5.65>	incerta ceruice ferens altaria liquit.
<sil. pun. 5.66>	signa etiam effusa certant dum uellere mole,
<sil. pun. 5.67>	taeter humo lacera nitentum erupit in ora
<sil. pun. 5.68>	exultans cruor, et caedis documenta futurae
<sil. pun. 5.69>	ipsa parens miseris gremio dedit atra cruento.
<sil. pun. 5.70>	ac super haec diuum genitor terrasque fretumque
<sil. pun. 5.71>	concutiens tonitru Cyclopum rapta caminis
<sil. pun. 5.72>	fulmina Tyrrhenas Trasimenni torsit in undas,
<sil. pun. 5.73>	ictusque aetheria per stagna patentia flamma
<sil. pun. 5.74>	fumauit lacus atque arserunt fluctibus ignes.
<sil. pun. 5.75>	heu uani monitus frustraque morantia Parcas
<sil. pun. 5.76>	prodigia! heu fatis superi certare minores!
<sil. pun. 5.77>	atque hic, egregius linguae nomenque superbum,
<sil. pun. 5.78>	Coruinus, Phoebea sedet cui casside fulua
<sil. pun. 5.79>	ostentans ales proauitae insignia pugnae,
<sil. pun. 5.80>	plenus et ipse deum, et socium terrente pauore
<sil. pun. 5.81>	immiscet precibus monita atque his uocibus infit:
<sil. pun. 5.82>	'Iliacas per te flammas Tarpeiaque saxa,
<sil. pun. 5.83>	per patrios, consul, muros suspensaque nostrae
<sil. pun. 5.84>	euentu pugnae natorum pignora, cedas
<sil. pun. 5.85>	oramus superis tempusque ad proelia dextrum
<sil. pun. 5.86>	opperiare. dabunt idem camposque diemque
<sil. pun. 5.87>	pugnandi: tantum ne dedignare secundos
<sil. pun. 5.88>	expectare deos. cum fulserit hora, cruentam
<sil. pun. 5.89>	quae stragem Libyae portet, tum signa sequentur
<sil. pun. 5.90>	nulla uulsa manu, uescique interritus ales
<sil. pun. 5.91>	gaudebit, nullosque uomet pia terra cruores.
<sil. pun. 5.92>	an te praestantem belli fugit, improba quantum
<sil. pun. 5.93>	hoc possit Fortuna loco? sedet obuius hostis
<sil. pun. 5.94>	aduersa fronte, at circa nemorosa minantur
<sil. pun. 5.95>	insidias iuga, nec laeua stagnantibus undis
<sil. pun. 5.96>	effugium patet, et tenui stant tramite fauces.
<sil. pun. 5.97>	si certare dolis et bellum ducere cordi est,
<sil. pun. 5.98>	interea rapidis aderit Seruilius armis,
<sil. pun. 5.99>	cui par imperium et uires legionibus aequae.
<sil. pun. 5.100>	bellandum est astu. leuior laus in duce dextrae.'
<sil. pun. 5.101>	Talia Coruinus, primoresque addere passim
<sil. pun. 5.102>	orantum uerba, et diuisus quisque timori&lt;s&gt;
<sil. pun. 5.103>	nunc superos, ne Flamin&lt;i&gt;o, nunc deinde precari
<sil. pun. 5.104>	Flaminium, ne caelicolis contendere perstet.
<sil. pun. 5.105>	acrius hoc accensa ducis surrexerat ira,
<sil. pun. 5.106>	auditoque furens socias non defore uires
<sil. pun. 5.107>	'Sicine nos' inquit 'Boiorum in bella ruentis
<sil. pun. 5.108>	spectastis, cum tanta lues uulgusque tremendum
<sil. pun. 5.109>	ingrueret, rupesque iterum Tarpeia paueret?
<sil. pun. 5.110>	quas ego tunc animas dextra, quae corpora fudi,
<sil. pun. 5.111>	irata tellure sata et uix uulnere uitam
<sil. pun. 5.112>	reddentis uno! iacuere ingentia membra
<sil. pun. 5.113>	per campos magnisque premunt nunc ossibus arua.
<sil. pun. 5.114>	scilicet has sera ad laudes Seruilius arma
<sil. pun. 5.115>	adiungat, nisi diuiso uicisse triumpho
<sil. pun. 5.116>	ut nequeam et decoris contentus parte quiescam?
<sil. pun. 5.117>	quippe monent superi. similes ne fingite uobis,
<sil. pun. 5.118>	classica qui tremitis, diuos. sat magnus in hostem
<sil. pun. 5.119>	augur adest ensis, pulchrumque et milite dignum
<sil. pun. 5.120>	auspicium Latio quod in armis dextera praestat.
<sil. pun. 5.121>	an, Coruine, sedet, clausum se consul inerti
<sil. pun. 5.122>	ut teneat uallo, Poenus nunc occupet altos
<sil. pun. 5.123>	Arreti muros, Corythi nunc diruat arcem,
<sil. pun. 5.124>	hinc Clusina petat, postremo ad moenia Romae
<sil. pun. 5.125>	inlaesus contendat iter? deforme sub armis
<sil. pun. 5.126>	uana superstitio est: dea sola in pectore Virtus
<sil. pun. 5.127>	bellantum uiget. umbrarum me noctibus atris
<sil. pun. 5.128>	agmina circumstant, Trebiae qui gurgite quique
<sil. pun. 5.129>	Eridani uoluuntur aquis, inhumata iuuentus.'
<sil. pun. 5.130>	Nec mora. iam medio coetu signisque sub ipsis
<sil. pun. 5.131>	postrema aptabat nulli exorabilis arma.
<sil. pun. 5.132>	aere atque aequorei tergo flauente iuuenci
<sil. pun. 5.133>	cassis erat munita uiro, cui uertice surgens
<sil. pun. 5.134>	triplex crista iubas effundit crine Suebo:
<sil. pun. 5.135>	Scylla super fracti contorquens pondera remi
<sil. pun. 5.136>	instabat saeuosque canum pandebat hiatus,
<sil. pun. 5.137>	nobile Gargeni spolium, quod rege superbus
<sil. pun. 5.138>	Boiorum caeso capiti inlacerabile uictor
<sil. pun. 5.139>	aptarat pugnasque decus portabat in omnis.
<sil. pun. 5.140>	loricam induitur: tortos huic nexilis hamos
<sil. pun. 5.141>	ferro squama rudi permixtoque asperat auro.
<sil. pun. 5.142>	tum clipeum capit, aspersum quem caedibus olim
<sil. pun. 5.143>	Celticus ornarat cruor, umentique sub antro
<sil. pun. 5.144>	ceu fetum lupa permulcens puerilia membra
<sil. pun. 5.145>	ingentem Assaraci caelo nutribat alumnum.
<sil. pun. 5.146>	hinc ensem lateri dextraeque accommodat hastam.
<sil. pun. 5.147>	stat sonipes uexatque ferox umentia frena,
<sil. pun. 5.148>	Caucas&lt;e&gt;am instratus uirgato corpore tigrim.
<sil. pun. 5.149>	inde exceptus equo, qua dant angusta uiarum,
<sil. pun. 5.150>	nunc hos, nunc illos adit atque hortatibus implet:
<sil. pun. 5.151>	'Vestrum opus est uestrumque decus suffixa per urbem
<sil. pun. 5.152>	Poeni ferre ducis spectanda parentibus ora.
<sil. pun. 5.153>	unum hoc pro cunctis sat erit caput. aspera quisque
<sil. pun. 5.154>	hortamenta sibi referat: "Meus, heu! meus atris
<sil. pun. 5.155>	Ticini frater ripis iacet," "At meus alta
<sil. pun. 5.156>	metitur stagna Eridani sine funere natus."
<sil. pun. 5.157>	haec sibi quisque; sed, est uestrum cui nulla doloris
<sil. pun. 5.158>	priuati rabies, is uero ingentia sumat
<sil. pun. 5.159>	e medio, fodiant quae magnas pectus in iras,
<sil. pun. 5.160>	perfractas Alpes passamque infanda Saguntum,
<sil. pun. 5.161>	quosque nefas uetiti transcendere nomen Hiberi,
<sil. pun. 5.162>	tangere iam Thybrim. nam dum nos augur et extis
<sil. pun. 5.163>	quaesitae fibrae uanusque moratur haruspex,
<sil. pun. 5.164>	solum iam superest Tarpeio imponere castra.'
<sil. pun. 5.165>	Turbidus haec, uisoque artis in milibus atras
<sil. pun. 5.166>	bellatore iubas aptante 'Est, Orfite, munus,
<sil. pun. 5.167>	est' ait 'hoc certare tuum, quis opima uolenti
<sil. pun. 5.168>	dona Ioui portet feretro suspensa cruento.
<sil. pun. 5.169>	nam cur haec alia pariatur gloria dextra?'
<sil. pun. 5.170>	hinc praeuectus equo, postquam inter proelia notam
<sil. pun. 5.171>	accepit uocem, 'Procul hinc te Martius,' inquit
<sil. pun. 5.172>	'Murrane, ostendit clamor, uideoque furentem
<sil. pun. 5.173>	iam Tyria te caede. uenit laus quanta! sed, oro,
<sil. pun. 5.174>	haec angusta loci ferro patefacta relaxa.'
<sil. pun. 5.175>	tum Soracte satum, praestantem corpore et armis,
<sil. pun. 5.176>	Aequanum noscens, patrio cui ritus in aruo,
<sil. pun. 5.177>	cum pius Arcitenens accensis gaudet aceruis,
<sil. pun. 5.178>	exta ter innocuos laetum portare per ignes,
<sil. pun. 5.179>	'Sic in Apollinea semper uestigia pruna
<sil. pun. 5.180>	inuiolata teras uictorque uaporis ad aras
<sil. pun. 5.181>	dona serenato referas sollemnia Phoebo:
<sil. pun. 5.182>	concipe' ait 'dignum factis, Aequane, furorem
<sil. pun. 5.183>	uulneribusque tuis. socio te caedis et irae
<sil. pun. 5.184>	non ego Marmaridum mediam penetrare phalangem
<sil. pun. 5.185>	Cinyphiaeque globos dubitarim inrumpere turmae.' 
<sil. pun. 5.186>	Nec iam ultra monitus et uerba morantia Martem
<sil. pun. 5.187>	ferre ualet: longo Aeneadis quod flebitur aeuo
<sil. pun. 5.188>	increpuere simul feralia classica signum,
<sil. pun. 5.189>	ac tuba terrificis fregit stridoribus auras.
<sil. pun. 5.190>	heu dolor, heu lacrimae nec post tot saecula serae!
<sil. pun. 5.191>	horresco ut pendente malo, ceu ductor ad arma
<sil. pun. 5.192>	exciret Tyrius. latebrosis collibus Astur
<sil. pun. 5.193>	et Libys et torta Baliaris saeuus habena
<sil. pun. 5.194>	erumpunt multusque Maces Garamasque Nomasque,
<sil. pun. 5.195>	tum, quo non alius uenalem in proelia dextram
<sil. pun. 5.196>	ocior attulerit conductaque bella probarit,
<sil. pun. 5.197>	Cantaber et galeae contempto tegmine Vasco.
<sil. pun. 5.198>	hinc pariter rupes, lacus hinc, hinc arma simulque
<sil. pun. 5.199>	consona uox urget, signum clamore uicissim
<sil. pun. 5.200>	per collis Tyria circumfundente corona.
<sil. pun. 5.201>	Auertere dei uultus fatoque dederunt
<sil. pun. 5.202>	maiori non sponte locum; stupet ipse tyranni
<sil. pun. 5.203>	fortunam Libyci Mauors, disiectaque crinem
<sil. pun. 5.204>	inlacrimat Venus, et Delum peruectus Apollo
<sil. pun. 5.205>	tristem maerenti solatur pectine luctum.
<sil. pun. 5.206>	sola Apennini residens in uertice diras
<sil. pun. 5.207>	expectat caedes immiti pectore Iuno.
<sil. pun. 5.208>	Primae Picentum, rupto ceu turbine fusa
<sil. pun. 5.209>	agmina et Hannibalem ruere ut uidere, cohortes
<sil. pun. 5.210>	inuadunt ultro et poenas pro morte futura,
<sil. pun. 5.211>	turbato uictore, petunt accensa iuuentus,
<sil. pun. 5.212>	et uelut erepto metuendi libera caelo
<sil. pun. 5.213>	manibus ipsa suis praesumpta piacula mittit.
<sil. pun. 5.214>	funditur unanimo nisu et concordibus ausis
<sil. pun. 5.215>	pilorum in Poenos nimbus, fixosque repulsi
<sil. pun. 5.216>	summittunt clipeos curuato pondere teli.
<sil. pun. 5.217>	acrius hoc rursum Libys (et praesentia saeui
<sil. pun. 5.218>	extimulat ducis) hortantes se quisque uicissim
<sil. pun. 5.219>	incumbunt pressoque impellunt pectore pectus.
<sil. pun. 5.220>	Ipsa, facem quatiens ac flauam sanguine multo
<sil. pun. 5.221>	sparsa comam, medias acies Bellona pererrat.
<sil. pun. 5.222>	stridit Tartareae nigro sub pectore diuae
<sil. pun. 5.223>	letiferum murmur, feralique horrida cantu
<sil. pun. 5.224>	bucina lymphatas agit in certamina mentes.
<sil. pun. 5.225>	his iras aduersa fouent crudusque ruente
<sil. pun. 5.226>	fortuna stimulus spem proiecisse salutis:
<sil. pun. 5.227>	hos dexter deus et laeto Victoria uultu
<sil. pun. 5.228>	adridens acuit, Martisque fauore fruuntur.
<sil. pun. 5.229>	Abreptus pulchro caedum Lateranus amore
<sil. pun. 5.230>	dum sequitur dextram, in medios penetrauerat hostis.
<sil. pun. 5.231>	quem postquam florens aequali Lentulus aeuo
<sil. pun. 5.232>	conspexit nimium pugnae nimiumque cruoris
<sil. pun. 5.233>	infestas inter non aequo Marte cateruas
<sil. pun. 5.234>	fata inritantem, nisu se concitat acri
<sil. pun. 5.235>	immitemque Bagam, qui iam uicina ferebat
<sil. pun. 5.236>	uulnera pugnantis tergo, uelocior hasta
<sil. pun. 5.237>	occupat et socium duris se casibus addit.
<sil. pun. 5.238>	tunc alacres arma adglomerant geminaque corusci
<sil. pun. 5.239>	fronte micant: paribus fulgent capita ardua cristis.
<sil. pun. 5.240>	actus in aduersos casu (namque obuia ferre
<sil. pun. 5.241>	arma quis auderet, nisi quem deus ima colentum
<sil. pun. 5.242>	damnasset Stygiae nocti?) praefracta gerebat
<sil. pun. 5.243>	Syrticus excelso decurrens robora monte
<sil. pun. 5.244>	et quatiens acer nodosi pondera rami
<sil. pun. 5.245>	flagrabat geminae nequiquam caedis amore:
<sil. pun. 5.246>	'Non hic Aegates infidaque litora nautis,
<sil. pun. 5.247>	o iuuenes, motumque nouis sine Marte procellis
<sil. pun. 5.248>	fortunam bello pelagus dabit. aequoris olim
<sil. pun. 5.249>	uictores, media sit qualis, discite, terra
<sil. pun. 5.250>	bellator Libys, et meliori cedite regnis.'
<sil. pun. 5.251>	ac simul infesto Lateranum pondere truncae
<sil. pun. 5.252>	arboris urgebat iungens conuicia pugnae.
<sil. pun. 5.253>	Lentulus huic frendens ira: 'Trasimennus in altos
<sil. pun. 5.254>	ascendet citius collis, quam sanguine roret
<sil. pun. 5.255>	iste pio ramus,' subsidensque ilia nisu
<sil. pun. 5.256>	conantis suspensa fodit. tum feruidus atro
<sil. pun. 5.257>	pulmone exundat per hiantia uiscera sanguis.
<sil. pun. 5.258>	Nec minus accensis in mutua funera dextris
<sil. pun. 5.259>	parte alia campi saeuit furor. altus Iertes
<sil. pun. 5.260>	obtruncat Nerium. Rullo ditissimus arui
<sil. pun. 5.261>	occumbis, generose Volunx, nec clausa repostis
<sil. pun. 5.262>	pondera thesauris patrio nec regia quondam
<sil. pun. 5.263>	praefulgens ebore et possessa mapalia soli
<sil. pun. 5.264>	profuerunt. quid rapta iuuant, quid gentibus auri
<sil. pun. 5.265>	numquam extincta sitis? modo quem Fortuna fouendo
<sil. pun. 5.266>	congestis opibus donisque refersit opimis,
<sil. pun. 5.267>	nudum Tartarea portabit nauita cumba.
<sil. pun. 5.268>	Iuxta bellator iuuenilibus Appius ausis
<sil. pun. 5.269>	pandebat campum caede atque, ubi plurima uirtus
<sil. pun. 5.270>	nullique aspirare uigor, decus inde petebat.
<sil. pun. 5.271>	obuius huic Atlans, Atlans a litore Hibero,
<sil. pun. 5.272>	nequiquam extremae longinquus cultor harenae,
<sil. pun. 5.273>	impetit os hasta, leuiterque e corpore summo
<sil. pun. 5.274>	degustat cuspis generosum extrema cruorem.
<sil. pun. 5.275>	intonuere minae, uiolentaque lumina flammis
<sil. pun. 5.276>	exarsere nouis. furit et diffulminat omnem
<sil. pun. 5.277>	obstantum turbam; at clausum sub casside uulnus
<sil. pun. 5.278>	Martia commendat mananti sanguine membra.
<sil. pun. 5.279>	tum uero aspiceres pauitantem et condere semet
<sil. pun. 5.280>	nitentem sociis iuuenem, ceu tigride cerua
<sil. pun. 5.281>	Hyrcana cum pressa tremit, uel territa pennas
<sil. pun. 5.282>	colligit accipitrem cernens in nube columba,
<sil. pun. 5.283>	aut dumis subit, albenti si sensit in aethra
<sil. pun. 5.284>	librantem nisus aquilam, lepus. ora citato
<sil. pun. 5.285>	ense ferit, tum colla uiri dextramque micantem
<sil. pun. 5.286>	demetit ac mutat successu saeuior hostem.
<sil. pun. 5.287>	Stabat fulgentem portans in bella bipennem
<sil. pun. 5.288>	Cinyphius socerique miser Magonis inire
<sil. pun. 5.289>	optabat pugnam ante oculos spe laudis Isalcas,
<sil. pun. 5.290>	Sidonia tumidus sponsa uanoque superbus
<sil. pun. 5.291>	foedere promissae post Dardana proelia taedae.
<sil. pun. 5.292>	huic immittit atrox uiolentas Appius iras
<sil. pun. 5.293>	conantique grauem fronti librare securim
<sil. pun. 5.294>	altior insurgens galeam super exigit ictum.
<sil. pun. 5.295>	at fragilis ualido conamine soluitur ensis
<sil. pun. 5.296>	aere in Cinyphio, nec dispar sortis Isalcas
<sil. pun. 5.297>	umbonem incerto detersit futtilis ictu.
<sil. pun. 5.298>	tum quod humo haud umquam ualuisset uellere saxum,
<sil. pun. 5.299>	ni uires trux ira daret, contorquet anhelans
<sil. pun. 5.300>	Appius et lapsu resupino in terga cadentem
<sil. pun. 5.301>	mole premit scopuli perfractisque ossibus urget.
<sil. pun. 5.302>	uidit coniuncto miscens certamina campo
<sil. pun. 5.303>	labentem socer, et lacrimae sub casside fusae
<sil. pun. 5.304>	cum gemitu, rapidusque ruit: data foedera nuper
<sil. pun. 5.305>	accendunt animos expectatique nepotes.
<sil. pun. 5.306>	iamque aderat clipeumque uiri atque immania membra
<sil. pun. 5.307>	lustrabat uisu, propiorque a fronte coruscae
<sil. pun. 5.308>	lux galeae saeuas paulum tardauerat iras.
<sil. pun. 5.309>	haud secus, e specula praeceps delatus opaca,
<sil. pun. 5.310>	subsidens campo summissos contrahit artus,
<sil. pun. 5.311>	cum uicina trucis conspexit cornua tauri,
<sil. pun. 5.312>	quamuis longa fames stimulet, leo: nunc ferus alta
<sil. pun. 5.313>	surgentis ceruice toros, nunc torua sub hirta
<sil. pun. 5.314>	lumina miratur fronte ac iam signa mouentem
<sil. pun. 5.315>	et sparsa pugnas meditantem spectat harena.
<sil. pun. 5.316>	hic prior intorquens telum sic Appius infit:
<sil. pun. 5.317>	'Si qua tibi pietas, ictum ne desere foedus
<sil. pun. 5.318>	et generum comitare socer.' per tegmina uelox
<sil. pun. 5.319>	tunc aerisque moras laeuo stetit hasta lacerto.
<sil. pun. 5.320>	at contra non dicta Libys, sed feruidus hastam
<sil. pun. 5.321>	perlibrat, magni donum memorabile fratris,
<sil. pun. 5.322>	caeso quam uictor sub moenibus ille Sagunti
<sil. pun. 5.323>	abstulerat Durio ac spectatae nobile pugnae
<sil. pun. 5.324>	germano dederat portare in proelia pignus.
<sil. pun. 5.325>	telum ingens perque arma uiri perque ora, doloris
<sil. pun. 5.326>	adiutum nisu, letalem pertulit ictum,
<sil. pun. 5.327>	exanguesque uiri conantis uellere ferrum
<sil. pun. 5.328>	in uulnus cecidere manus. iacet aequore nomen
<sil. pun. 5.329>	clarum Maeonio atque Italae pars magna ruinae
<sil. pun. 5.330>	Appius. intremuere lacus, corpusque refugit
<sil. pun. 5.331>	contractis Trasimennus aquis: telum ore cruento
<sil. pun. 5.332>	expirans premit atque admorsae immurmurat hastae.
<sil. pun. 5.333>	Nec fati melior Mamercus corpore toto
<sil. pun. 5.334>	exsoluit poenas nulli non saucius hosti.
<sil. pun. 5.335>	namque per aduersos, qua Lusitana ciebat
<sil. pun. 5.336>	pugnas dira manus, raptum cum sanguine caesi
<sil. pun. 5.337>	signiferi magna uexillum mole ferebat
<sil. pun. 5.338>	et trepida infelix reuocabat signa suorum.
<sil. pun. 5.339>	sed furiata cohors ausisque accensa superbis
<sil. pun. 5.340>	quodcumque ipsa manu gestabat missile, quicquid
<sil. pun. 5.341>	praebebat tellus sparsis uix peruia telis
<sil. pun. 5.342>	iniecit pariter, pluresque in corpore nullum
<sil. pun. 5.343>	inuenere locum perfossis ossibus hastae.
<sil. pun. 5.344>	Aduolat interea fraterni uulneris ira
<sil. pun. 5.345>	turbatus Libyae ductor, uisoque cruore,
<sil. pun. 5.346>	num lateri cuspis, num toto pondere telum
<sil. pun. 5.347>	sedisset, fratremque amens sociosque rogabat.
<sil. pun. 5.348>	utque metum leti procul et leuiora pauore
<sil. pun. 5.349>	cognouit, proprio tectum gestamine praeceps
<sil. pun. 5.350>	ex acie rapit et tutis a turbine pugnae
<sil. pun. 5.351>	constituit castris. medicas hinc ocius artes
<sil. pun. 5.352>	et senioris opem Synhali uocat. unguere uulnus
<sil. pun. 5.353>	herbarum hic sucis ferrumque e corpore cantu
<sil. pun. 5.354>	exigere et somnum tacto misisse chelydro
<sil. pun. 5.355>	anteibat cunctos, nomenque erat inde per urbes
<sil. pun. 5.356>	perque Paraetoniae celebratum litora Syrtis.
<sil. pun. 5.357>	ipse olim antiquo primum Garamanticus Hammon
<sil. pun. 5.358>	scire pater dederat Synhalo morsusque ferarum
<sil. pun. 5.359>	telorumque grauis ictus sedare medendo.
<sil. pun. 5.360>	atque is deinde suo moriens caelestia dona
<sil. pun. 5.361>	monstrauit nato, natusque heredis honori
<sil. pun. 5.362>	tramisit patrias artis. quem deinde secutus
<sil. pun. 5.363>	haud leuior fama Synhalus Garamantica sollers
<sil. pun. 5.364>	monstrata augebat studio multaque uetustum
<sil. pun. 5.365>	Hammonis comitem numerabat imagine patrem.
<sil. pun. 5.366>	tum proauita ferens leni medicamina dextra
<sil. pun. 5.367>	ocius, intortos de more astrictus amictus,
<sil. pun. 5.368>	mulcebat lympha purgatum sanguine uulnus.
<sil. pun. 5.369>	at Mago, exuuias secum caesique uolutans
<sil. pun. 5.370>	hostis mente necem, fraternas pectore curas
<sil. pun. 5.371>	pellebat dictis et casum laude leuabat:
<sil. pun. 5.372>	'Parce metu, germane. meis medicamina nulla
<sil. pun. 5.373>	aduersis maiora feres: iacet Appius hasta
<sil. pun. 5.374>	ad manis pulsus nostra. si uita relinquat,
<sil. pun. 5.375>	sat nobis actum est: sequar hostem laetus ad umbras.'
<sil. pun. 5.376>	Quae dum turbatos auertunt aequore campi
<sil. pun. 5.377>	ductores ualloque tenent, ex agmine Poenum
<sil. pun. 5.378>	cedentem consul tumulo speculatus ab alto
<sil. pun. 5.379>	atque atram belli castris se condere nubem,
<sil. pun. 5.380>	turbidus extemplo trepidantis milite maesto
<sil. pun. 5.381>	inuadit cuneos subitoque pauore relaxat
<sil. pun. 5.382>	iam rarescentis acies. tum uoce feroci
<sil. pun. 5.383>	poscit ecum ac mediae ruit in certamina uallis.
<sil. pun. 5.384>	sic ubi torrentem crepitanti grandine nimbum
<sil. pun. 5.385>	inlidit terris molitus Iuppiter altas
<sil. pun. 5.386>	fulmine nunc Alpes, nunc mixta Ceraunia caelo,
<sil. pun. 5.387>	intremuere simul tellus et pontus et aether,
<sil. pun. 5.388>	ipsaque commoto quatiuntur Tartara mundo.
<sil. pun. 5.389>	incidit attonitis inopino turbine Poenis
<sil. pun. 5.390>	haud secus improuisa lues, gelidusque sub ossa
<sil. pun. 5.391>	peruasit miseris conspecti consulis horror.
<sil. pun. 5.392>	it medius ferroque ruens densissima latum
<sil. pun. 5.393>	pandit iter. clamor uario discrimine uocum
<sil. pun. 5.394>	fert belli rabiem ad superos et sidera pulsat,
<sil. pun. 5.395>	ceu pater Oceanus cum saeua Tethye Calpen
<sil. pun. 5.396>	Herculeam ferit atque exesa in uiscera montis
<sil. pun. 5.397>	contortum pelagus latrantibus ingerit undis:
<sil. pun. 5.398>	dant gemitum scopuli, fractasque in rupibus undas
<sil. pun. 5.399>	audit Tartessos latis distermina terris,
<sil. pun. 5.400>	audit non paruo diuisus gurgite Lixus.
<sil. pun. 5.401>	Ante omnis iaculo tacitas fallente per auras
<sil. pun. 5.402>	occumbit Bogus, infaustum qui primus ad amnem
<sil. pun. 5.403>	Ticini rapidam in Rutulos contorserat hastam.
<sil. pun. 5.404>	ille sibi longam Clotho turbamque nepotum
<sil. pun. 5.405>	crediderat uanis deceptus in alite signis.
<sil. pun. 5.406>	sed non augurio Parcarum impellere metas
<sil. pun. 5.407>	concessum cuiquam: ruit inter tela cruentis
<sil. pun. 5.408>	suspiciens oculis caelum superosque reposcit
<sil. pun. 5.409>	tempora promissae media iam morte senectae.
<sil. pun. 5.410>	nec Bagaso exultare datum &lt;a&gt;ut impune relictum
<sil. pun. 5.411>	consulis ante oculos uita spoliasse Libonem.
<sil. pun. 5.412>	laurigeris decus illud auis nauaque iuuenta
<sil. pun. 5.413>	florebat, sed Massylus succiderat ensis
<sil. pun. 5.414>	pubescente caput mala, properoque uirentis
<sil. pun. 5.415>	delerat leto bellator barbarus annos.
<sil. pun. 5.416>	Flaminium implorasse tamen iam morte suprema
<sil. pun. 5.417>	haud frustra fuit. auulsa est nam protinus hosti
<sil. pun. 5.418>	ore simul ceruix: iuuit punire feroci
<sil. pun. 5.419>	uictorem exemplo &lt;et&gt; monstratum reddere letum.
<sil. pun. 5.420>	Quis deus, o Musae, paribus tot funera uerbis
<sil. pun. 5.421>	euoluat, tantisque umbris in carmine digna
<sil. pun. 5.422>	quis lamenta ferat? certantis laude cadendi
<sil. pun. 5.423>	primaeuos iuuenes mortisque in limine cruda
<sil. pun. 5.424>	facta uirum et fixis rabiem sub pectore telis?
<sil. pun. 5.425>	sternitur alternus uastis concursibus hostis,
<sil. pun. 5.426>	nec spoliare uacat praedaeque aduertere mentem.
<sil. pun. 5.427>	urget amor caedum, clausis dum detinet hostem
<sil. pun. 5.428>	fraternum castris uulnus, funditque ruitque
<sil. pun. 5.429>	nunc iaculis, nunc ense, modo inter milia consul
<sil. pun. 5.430>	bellantum conspectus equo, modo Marte feroci
<sil. pun. 5.431>	ante aquilas et signa pedes. fluit impia riuis
<sil. pun. 5.432>	saguineis uallis, tumulique et concaua saxa
<sil. pun. 5.433>	armorum sonitus flatusque imitantur equorum.
<sil. pun. 5.434>	Miscebat campum, membrorum in proelia portans
<sil. pun. 5.435>	celsius humano robur, uisaque pauentis
<sil. pun. 5.436>	mole gigantei uertebat corporis alas
<sil. pun. 5.437>	Othrys Marmarides: lati super agmen utrumque
<sil. pun. 5.438>	ingens tollebant umeri caput, hirtaque toruae
<sil. pun. 5.439>	frontis caesaries et crinibus aemula barba
<sil. pun. 5.440>	umbrabat rictus; squalore hinc hispida diro
<sil. pun. 5.441>	et uillosa feris horrebant pectora saetis.
<sil. pun. 5.442>	aspirare uiro propioremque addere Martem
<sil. pun. 5.443>	haud ausum cuiquam. laxo ceu belua campo
<sil. pun. 5.444>	incessebatur tutis ex agmine telis.
<sil. pun. 5.445>	tandem uesanos palantum in terga ferenti
<sil. pun. 5.446>	cum fremitu uultus tacita per nubila penna
<sil. pun. 5.447>	intrauit toruum Gortynia lumen harundo
<sil. pun. 5.448>	auertitque uirum. fugientis ad agmina consul
<sil. pun. 5.449>	intorquet tergo iaculum, quod tegmine nudas
<sil. pun. 5.450>	inrupit costas hirtoque a pectore primum
<sil. pun. 5.451>	mucronem ostendit. rapidus conuellere temptat
<sil. pun. 5.452>	qua nasci ferrum fulgenti cuspide cernit,
<sil. pun. 5.453>	donec abundanter defuso sanguine late
<sil. pun. 5.454>	procubuit moriens et telum uulnere pressit.
<sil. pun. 5.455>	spiritus exundans uicinum puluere moto
<sil. pun. 5.456>	perflauit campum et nubem dispersit in auras.
<sil. pun. 5.457>	Nec minor interea tumulis siluisque fremebat
<sil. pun. 5.458>	diuersis Mauors, uariaque per ardua pugna
<sil. pun. 5.459>	et saxa et dumi rorantes caede nitebant.
<sil. pun. 5.460>	exitium trepidis letique et stragis acerbae
<sil. pun. 5.461>	causa Sychaeus erat. Murranum ille eminus hasta
<sil. pun. 5.462>	perculerat, quo non alius, cum bella silerent,
<sil. pun. 5.463>	dulcius Oeagrios pulsabat pectine neruos.
<sil. pun. 5.464>	occubuit silua in magna patriosque sub ipso
<sil. pun. 5.465>	quaesiuit montis leto ac felicia Baccho
<sil. pun. 5.466>	Aequana et Zephyro Surrentum molle salubri.
<sil. pun. 5.467>	addiderat misero comitem pugnaeque ferocis
<sil. pun. 5.468>	gaudebat tristi uictor nouitate Sychaeus.
<sil. pun. 5.469>	palantis nam dum sequitur, peruaserat altam
<sil. pun. 5.470>	in siluam et priscae reclinis ab ictibus ulmi
<sil. pun. 5.471>	terga tuebatur trunco frustraque relictos
<sil. pun. 5.472>	Tauranus comites suprema uoce ciebat.
<sil. pun. 5.473>	transegit iuuenem ac perfossis incita membris
<sil. pun. 5.474>	haesit in opposito cuspis Sidonia ligno.
<sil. pun. 5.475>	Quid uobis, quaenam ira deum, uel mente sinistra
<sil. pun. 5.476>	quae sedit formido, uiri? qui Marte relicto
<sil. pun. 5.477>	ramorum quaesistis opem. non aequus in artis
<sil. pun. 5.478>	nimirum rebus suasor metus. arguit asper
<sil. pun. 5.479>	exitus euentu praui consulta timoris.
<sil. pun. 5.480>	annosa excelsos tendebat in aethera ramos
<sil. pun. 5.481>	aesculus, umbrosum magnas super ardua siluas
<sil. pun. 5.482>	nubibus insertans altis caput, instar (aperto
<sil. pun. 5.483>	si staret campo) nemoris, lateque tenebat
<sil. pun. 5.484>	frondosi nigra tellurem roboris umbra.
<sil. pun. 5.485>	par iuxta quercus longum molita per aeuum
<sil. pun. 5.486>	uertice canenti proferre sub astra cacumen
<sil. pun. 5.487>	diffusas patulo laxabat stipite frondes
<sil. pun. 5.488>	umbrabatque coma summi fastigia montis.
<sil. pun. 5.489>	huc Hennaea cohors, Triquetris quam miserat oris
<sil. pun. 5.490>	rex, Arethusa, tuus, defendere nescia morti
<sil. pun. 5.491>	dedecus et mentem nimio mutata pauore
<sil. pun. 5.492>	certatim sese tulit ascendensque uicissim
<sil. pun. 5.493>	pressit nutantis incerto pondere ramos.
<sil. pun. 5.494>	mox alius super atque alius consistere tuto
<sil. pun. 5.495>	dum certant, pars excussi (nam fragmine putri
<sil. pun. 5.496>	ramorum et senio male fida fefellerat arbor),
<sil. pun. 5.497>	pars trepidi celso inter tela cacumine pendent.
<sil. pun. 5.498>	turbatos una properans consumere peste
<sil. pun. 5.499>	corripit aeratam iam dudum in bella bipennem,
<sil. pun. 5.500>	deposito clipeo mutatus tela, Sychaeus.
<sil. pun. 5.501>	incumbunt sociae dextrae, magnoque fragore
<sil. pun. 5.502>	pulsa gemit crebris succumbens ictibus arbos.
<sil. pun. 5.503>	fluctuat infelix concusso stipite turba,
<sil. pun. 5.504>	ceu, Zephyrus quatit antiquos ubi flamine lucos,
<sil. pun. 5.505>	fronde super tremuli uix tota cacuminis haerens
<sil. pun. 5.506>	iactatur nido pariter nutante uolucris.
<sil. pun. 5.507>	procubuit tandem multa deuicta securi
<sil. pun. 5.508>	suffugium infelix miseris et inhospita quercus
<sil. pun. 5.509>	elisitque uirum spatiosa membra ruina.
<sil. pun. 5.510>	Inde aliae cladum facies. contermina taedis
<sil. pun. 5.511>	conlucet rapidoque inuoluitur aesculus igni.
<sil. pun. 5.512>	iamque inter frondes arenti robore gliscens
<sil. pun. 5.513>	uerticibus saeuis torquet Vulcanus anhelos
<sil. pun. 5.514>	cum feruore globos flammarum et &lt;c&gt;ulmina torret.
<sil. pun. 5.515>	nec tela interea cessant. semusta gementum
<sil. pun. 5.516>	atque amplexa cadunt ardentis corpora ramos.
<sil. pun. 5.517>	Haec inter miseranda uirum certamina consul
<sil. pun. 5.518>	ecce aderat uoluens iram exitiumque Sychaeo.
<sil. pun. 5.519>	at iuuenis dubio tantae discrimine pugnae
<sil. pun. 5.520>	occupat euentum telo temptare priorem.
<sil. pun. 5.521>	cui medio leuiter clipeo stetit aeris in ora
<sil. pun. 5.522>	cuspis et oppositas uetita est tramittere crates.
<sil. pun. 5.523>	sed non et consul misso concredere telo
<sil. pun. 5.524>	fortunam optatae caedis parat, at latus ense
<sil. pun. 5.525>	haurit: nec crudae tardarunt tegmina parmae.
<sil. pun. 5.526>	labitur infelix atque adpetit ore cruento
<sil. pun. 5.527>	tellurem expirans. tum diffundente per artus
<sil. pun. 5.528>	frigore se Stygio manantem in uiscera mortem
<sil. pun. 5.529>	accipit et longo componit lumina somno.
<sil. pun. 5.530>	Atque ea dum uariis permixtus tristia Mauors
<sil. pun. 5.531>	casibus alternat, iam castris Mago relictis,
<sil. pun. 5.532>	iam Libyae ductor properantia signa citato
<sil. pun. 5.533>	raptabant cursu et cessata reponere hauebant
<sil. pun. 5.534>	tempora caede uirum ac multo pensare cruore.
<sil. pun. 5.535>	it globus intorquens nigranti turbine nubem
<sil. pun. 5.536>	pulueris, et surgit sublatis campus harenis,
<sil. pun. 5.537>	quaque ferens gressum flectit uestigia ductor,
<sil. pun. 5.538>	undanti circum tempestas acta procella
<sil. pun. 5.539>	uoluitur atque altos operit caligine montis.
<sil. pun. 5.540>	occubuere femur Fontanus, Buta canorum
<sil. pun. 5.541>	transfixi guttur, pressoque e uulnere cuspis
<sil. pun. 5.542>	prospexit terga. hunc tristes luxere Fregellae
<sil. pun. 5.543>	multiplicem proauis, hunc mater Anagnia fleuit.
<sil. pun. 5.544>	haud dispar fortuna tibi, Laeuine, sed auso
<sil. pun. 5.545>	non eadem. neque enim Tyrio concurrere regi
<sil. pun. 5.546>	temptas, sed lectus par ad certamen Ithemon
<sil. pun. 5.547>	Autololum moderator erat; quem poplite caeso
<sil. pun. 5.548>	dum spoliat, grauis immiti cum turbine costas
<sil. pun. 5.549>	fraxinus inrupit, conlapsaque membra sub ictu
<sil. pun. 5.550>	hoste super fuso subita cecidere ruina.
<sil. pun. 5.551>	[Nec Sidicina cohors defit. Viriasius armat
<sil. pun. 5.552>	mille uiros, nulli uictus uel ponere castra
<sil. pun. 5.553>	uel iunxisse ratem duroque resoluere muros
<sil. pun. 5.554>	ariete et in turrim subitos immittere pontis.]
<sil. pun. 5.555>	*554a
<sil. pun. 5.556>	Quem postquam Libyae ductor uirtute feroci
<sil. pun. 5.557>	exultare uidet (namque illi uulnere praeceps
<sil. pun. 5.558>	terga dabat leuibus diffisus Arauricus armis),
<sil. pun. 5.559>	acrius hoc, pulchro Mauorte accensus in iram
<sil. pun. 5.560>	et dignum sese ratus in certamina saeuo
<sil. pun. 5.560>	comminus ire uiro, referenti e corpore telum
<sil. pun. 5.561>	aduolat et fodiens pectus: 'Laudande laborum,
<sil. pun. 5.562>	quisquis es, haud alia decuit te occumbere dextra.
<sil. pun. 5.563>	ad manis leti perfer decus. Itala gentis
<sil. pun. 5.564>	ni tibi origo foret, uita donatus abires.'
<sil. pun. 5.565>	hinc Fadum petit et ueterem bellare Labicum,
<sil. pun. 5.566>	cui Siculis quondam terris congressus Hamilcar
<sil. pun. 5.567>	clarum spectato dederat certamine nomen.
<sil. pun. 5.568>	immemor annorum seniumque oblitus in arma
<sil. pun. 5.569>	ille quidem cruda mente et uiridissimus irae
<sil. pun. 5.570>	ibat, sed uani frigentem in Marte senectam
<sil. pun. 5.571>	prodebant ictus: stipula crepitabat inani
<sil. pun. 5.572>	ignis iners cassamque dabat sine robore flammam.
<sil. pun. 5.573>	quem postquam accepit patrio monstrante superbum
<sil. pun. 5.574>	armigero Poenum ductor, 'Certamina primae
<sil. pun. 5.575>	hic lue nunc' inquit 'pugnae: te notus Hamilcar
<sil. pun. 5.576>	hac trahit ad manis dextra.' tum librat ab aure
<sil. pun. 5.577>	intorquens iaculum et uersantem in uulnere sese
<sil. pun. 5.578>	transigit. extracta foedauit cuspide sanguis
<sil. pun. 5.579>	canitiem et longos finiuit morte labores.
<sil. pun. 5.580>	nec minus Herminium primis obtruncat in armis,
<sil. pun. 5.581>	adsuetum, Trasimenne, tuos praedantibus hamis
<sil. pun. 5.582>	exhaurire lacus patriaeque alimenta senectae
<sil. pun. 5.583>	ducere suspenso per stagna iacentia lino.
<sil. pun. 5.584>	interea exanimem maesti super arma Sychaeum
<sil. pun. 5.585>	portabant Poeni corpusque in castra ferebant.
<sil. pun. 5.586>	quos ubi conspexit tristi clamore ruentis
<sil. pun. 5.587>	ductor, praesago percussus pectora luctu,
<sil. pun. 5.588>	'Quinam' inquit 'dolor, o socii, quemue ira deorum
<sil. pun. 5.589>	eripuit nobis? num te, dulcedine laudis
<sil. pun. 5.590>	flagrantem et nimio primi Mauortis amore
<sil. pun. 5.591>	atra, Sychaee, dies properato funere carpsit?'
<sil. pun. 5.592>	utque dato gemitu lacrimae adsensere ferentum
<sil. pun. 5.593>	et dictus pariter caedis maerentibus auctor,
<sil. pun. 5.594>	'Cerno' ait 'aduerso pulchrum sub pectore uulnus
<sil. pun. 5.595>	cuspidis Iliacae. dignus Carthagine, dignus
<sil. pun. 5.596>	Hasdrubale ad manis ibis, nec te optima mater
<sil. pun. 5.597>	dissimilem lugebit auis, Stygiaue sub umbra
<sil. pun. 5.598>	degenerem cernens noster uitabit Hamilcar.
<sil. pun. 5.599>	at mihi Flaminius, tam maesti causa doloris,
<sil. pun. 5.600>	morte sua minuat luctus. haec pompa sequetur
<sil. pun. 5.601>	exequias, seroque emptum uolet impia Roma
<sil. pun. 5.602>	non uiolasse mei corpus mucrone Sychaei.'
<sil. pun. 5.603>	Sic memorans torquet fumantem ex ore uaporem,
<sil. pun. 5.604>	iraque anhelatum proturbat pectore murmur,
<sil. pun. 5.605>	ut multo accensis feruore exuberat undis
<sil. pun. 5.606>	clausus ubi exusto liquor indignatur aeno.
<sil. pun. 5.607>	tum praeceps ruit in medios solumque fatigat
<sil. pun. 5.608>	Flaminium incessens. nec dicto segnius ille
<sil. pun. 5.609>	bella capessebat, propiorque insurgere Mauors
<sil. pun. 5.610>	coeperat, et campo iunctus iam stabat uterque,
<sil. pun. 5.611>	cum subitus per saxa fragor, motique repente,
<sil. pun. 5.612>	horrendum, colles et summa cacumina totis
<sil. pun. 5.613>	intremuere iugis. nutant in uertice siluae
<sil. pun. 5.614>	pinifero fractaeque ruunt super agmina rupes.
<sil. pun. 5.615>	immugit penitus conuulsis ima cauernis
<sil. pun. 5.616>	dissiliens tellus nec paruos rumpit hiatus,
<sil. pun. 5.617>	atque umbras late Stygias immensa uorago
<sil. pun. 5.618>	faucibus ostendit patulis, manesque profundi
<sil. pun. 5.619>	antiquum expauere diem. lacus ater in altos
<sil. pun. 5.620>	sublatus montis et sede excussus auita
<sil. pun. 5.621>	lauit Tyrrhenas ignota aspergine siluas.
<sil. pun. 5.622>	iamque eadem populos magnorumque oppida regum
<sil. pun. 5.623>	tempestas et dira lues strauitque tulitque.
<sil. pun. 5.624>	ac super haec reflui pugnarunt montibus amnes,
<sil. pun. 5.625>	et retro fluctus torsit mare. monte relicto
<sil. pun. 5.626>	Apenninicolae fugere ad litora Fauni.
<sil. pun. 5.627>	pugnabat tamen (heu belli uecordia!) miles,
<sil. pun. 5.628>	iactatus titubante solo, tremebundaque tela,
<sil. pun. 5.629>	subducta tellure ruens, torquebat in hostem,
<sil. pun. 5.630>	donec pulsa uagos cursus ad litora uertit
<sil. pun. 5.631>	mentis inops stagnisque inlata est Daunia pubes.
<sil. pun. 5.632>	quis consul terga increpitans (nam turbine motae
<sil. pun. 5.633>	ablatus terrae inciderat): 'Quid deinde, quid, oro,
<sil. pun. 5.634>	restat, io, profugis? uos en ad moenia Romae
<sil. pun. 5.635>	ducitis Hannibalem, uos in Tarpeia Tonantis
<sil. pun. 5.636>	tecta faces ferrumque datis. sta, miles, et acris
<sil. pun. 5.637>	disce ex me pugnas, uel si pugnare negatum,
<sil. pun. 5.638>	disce mori. dabit exemplum non uile futuris
<sil. pun. 5.639>	Flaminius. ne terga Libys, ne Cantaber umquam
<sil. pun. 5.640>	consulis aspiciat. solus, si tanta libido
<sil. pun. 5.641>	est uobis rabiesque fugae, tela omnia solus
<sil. pun. 5.642>	pectore consumo et moriens fugiente per auras
<sil. pun. 5.643>	hac anima uestras reuocabo ad proelia dextras.'
<sil. pun. 5.644>	Dumque ea commemorat densosque obit obuius hostis,
<sil. pun. 5.645>	aduolat ora ferus mentemque Ducarius. acri
<sil. pun. 5.646>	nomen erat gentile uiro, fusisque cateruis
<sil. pun. 5.647>	Boiorum quondam patriis antiqua gerebat
<sil. pun. 5.648>	uulnera barbaricae mentis, noscensque superbi
<sil. pun. 5.649>	uictoris uultus 'Tune' inquit 'maximus ille
<sil. pun. 5.650>	Boiorum terror? libet hoc cognoscere telo,
<sil. pun. 5.651>	corporis an tanti manet de uulnere sanguis.
<sil. pun. 5.652>	nec uos paeniteat, populares, fortibus umbris
<sil. pun. 5.653>	hoc mactare caput: nostros hic curribus egit
<sil. pun. 5.654>	insistens uictos alta ad Capitolia patres.
<sil. pun. 5.655>	ultrix hora uocat.' pariter tunc undique fusis
<sil. pun. 5.656>	obruitur telis, nimboque ruente per auras
<sil. pun. 5.657>	contectus nulli dextra iactare reliquit
<sil. pun. 5.658>	Flaminium cecidisse sua. nec pugna perempto
<sil. pun. 5.659>	ulterior ductore fuit. namque agmine denso
<sil. pun. 5.660>	primores iuuenum, laeua ob discrimina Martis
<sil. pun. 5.661>	infensi superis dextrisque et cernere Poenum
<sil. pun. 5.662>	uictorem plus morte rati, super ocius omnes
<sil. pun. 5.663>	membra ducis stratosque artus certamine magno
<sil. pun. 5.664>	telaque corporaque et non fausto Marte cruentas
<sil. pun. 5.665>	iniecere manus. sic densi caedis aceruo
<sil. pun. 5.666>	ceu tumulo texere uirum. tum, strage per undas
<sil. pun. 5.667>	per siluas sparsa perque altam sanguine uallem,
<sil. pun. 5.668>	in medias fratre inuectus comitante cateruas
<sil. pun. 5.669>	caesorum iuuenum Poenus 'Quae uulnera cernis,
<sil. pun. 5.670>	quas mortes!' inquit 'premit omnis dextera ferrum,
<sil. pun. 5.671>	armatusque iacet seruans certamina miles.
<sil. pun. 5.672>	hos, en, hos obitus nostrae spectate cohortes!
<sil. pun. 5.673>	fronte minae durant, et stant in uultibus irae.
<sil. pun. 5.674>	et uereor, ne, quae tanta creat indole tellus
<sil. pun. 5.675>	magnanimos fecunda uiros, huic fata dicarint
<sil. pun. 5.676>	imperium, atque ipsis deuincat cladibus orbem.'
<sil. pun. 5.677>	Sic fatus cessit nocti; finemque dedere
<sil. pun. 5.678>	caedibus infusae subducto sole tenebrae.

<sil. pun. 6.1>	Iam, Tartessiaco quos soluerat aequore Titan
<sil. pun. 6.2>	in noctem diffusus, equos iungebat Eois
<sil. pun. 6.3>	litoribus, primique nouo Phaethonte retecti
<sil. pun. 6.4>	Seres lanigeris repetebant uellera lucis,
<sil. pun. 6.5>	et foeda ante oculos strages, propiusque patebat
<sil. pun. 6.6>	insani Mauortis opus: simul arma uirique
<sil. pun. 6.7>	ac mixtus sonipes dextraeque in uulnere caesi
<sil. pun. 6.8>	haerentes hostis, passim clipeique iubaeque
<sil. pun. 6.9>	atque artus trunci capitum fractusque iacebat
<sil. pun. 6.10>	ossibus in duris ensis. nec cernere deerat
<sil. pun. 6.11>	frustra seminecum quaerentia lumina caelum.
<sil. pun. 6.12>	tum spumans sanie lacus et fluitantia summo
<sil. pun. 6.13>	aeternum tumulis orbata cadauera ponto.
<sil. pun. 6.14>	Nec tamen aduersis ruerat tota Itala uirtus.
<sil. pun. 6.15>	Bruttius ingenti miserandae caedis aceruo,
<sil. pun. 6.16>	non aequum ostentans confosso corpore Martem,
<sil. pun. 6.17>	extulerat uix triste caput truncosque trahebat
<sil. pun. 6.18>	per stragem neruis interlabentibus artus,
<sil. pun. 6.19>	tenuis opum, non patre nitens linguaue, sed asper
<sil. pun. 6.20>	ense, nec e Volsca quisquam uir gente redemit
<sil. pun. 6.21>	plus aeui nec&lt;e&gt; magnanima. puer addere sese
<sil. pun. 6.22>	pubescente gena castris optarat et acri
<sil. pun. 6.23>	Flaminio spectatus erat, cum Celtica uictor
<sil. pun. 6.24>	obrueret bello diuis melioribus arma.
<sil. pun. 6.25>	inde honor ac sacrae custodia Marte sub omni
<sil. pun. 6.26>	alitis: hinc causam nutriuit gloria leti.
<sil. pun. 6.27>	namque necis certus, captae prohibere nequiret
<sil. pun. 6.28>	cum Poenos aquilae, postquam subsidere fata
<sil. pun. 6.29>	uiderat et magna pugnam inclinare ruina,
<sil. pun. 6.30>	occulere interdum et terrae mandare parabat.
<sil. pun. 6.31>	sed subitis uictus telis labentia membra
<sil. pun. 6.32>	prostrauit super ac mentita morte tegebat.
<sil. pun. 6.33>	uerum ubi lux nocte e Stygia miseroque sopore
<sil. pun. 6.34>	reddita, uicini de strage cadaueris hasta
<sil. pun. 6.35>	erigitur soloque uigens conamine late
<sil. pun. 6.36>	stagnantem caede et facilem discedere terram
<sil. pun. 6.37>	ense fodit, clausamque aquilae infelicis adorans
<sil. pun. 6.38>	effigiem, palmis languentibus aequat harenas.
<sil. pun. 6.39>	supremus fessi tenuis tum cessit in auras
<sil. pun. 6.40>	halitus et magnam misit sub Tartara mentem.
<sil. pun. 6.41>	Iuxta cernere erat meritae sibi poscere carmen
<sil. pun. 6.42>	uirtutis sacram rabiem. Laeuinus, ab alto
<sil. pun. 6.43>	Priuerno, uitis Latiae praesignis honore,
<sil. pun. 6.44>	exanimum Nasamona Tyren super ipse iacebat
<sil. pun. 6.45>	exanimis: non hasta uiro, non ensis: in artis
<sil. pun. 6.46>	abstulerat Fors arma. tamen certamine nudo
<sil. pun. 6.47>	inuenit Marti telum dolor. ore cruento
<sil. pun. 6.48>	pugnatum, ferrique uicem dens praebuit irae.
<sil. pun. 6.49>	iam lacerae nares foedataque lumina morsu,
<sil. pun. 6.50>	iam truncum raptis caput auribus, ipsaque diris
<sil. pun. 6.51>	frons depasta modis, et sanguine abundat hiatus;
<sil. pun. 6.52>	nec satias, donec mandentia linqueret ora
<sil. pun. 6.53>	spiritus et plenos rictus mors atra teneret.
<sil. pun. 6.54>	Talia dum praebet tristis miracula uirtus,
<sil. pun. 6.55>	diuerso interea fugientes saucia turba
<sil. pun. 6.56>	iactantur casu siluisque per auia caecis
<sil. pun. 6.57>	ablati furtim multo cum uulnere solos
<sil. pun. 6.58>	per noctem metantur agros. sonus omnis et aura
<sil. pun. 6.59>	exterrent pennaque leui commota uolucris.
<sil. pun. 6.60>	non sopor aut menti requies. agit asper acerba
<sil. pun. 6.61>	nunc Mago attonitos, nunc arduus Hannibal hasta.
<sil. pun. 6.62>	Serranus, clarum nomen, tua, Regule, proles,
<sil. pun. 6.63>	qui longum semper fama gliscente per aeuum
<sil. pun. 6.64>	infidis seruasse fidem memorabere Poenis,
<sil. pun. 6.65>	flore nitens primo, patriis heu Punica bella
<sil. pun. 6.66>	auspiciis ingressus erat, miseramque parentem
<sil. pun. 6.67>	et dulcis tristi repetebat sorte penates
<sil. pun. 6.68>	saucius. haud illi comitum super ullus, et atris
<sil. pun. 6.69>	uulneribus qui ferret opem: per deuia, fractae
<sil. pun. 6.70>	innitens hastae furtoque ereptus opacae
<sil. pun. 6.71>	noctis, iter tacitum Perusina ferebat in arua.
<sil. pun. 6.72>	hic fessus parui, quaecumque ibi fata darentur,
<sil. pun. 6.73>	limina pulsabat tecti, cum membra cubili
<sil. pun. 6.74>	euoluens non tarda Marus (uetus ille parentis
<sil. pun. 6.75>	miles et haud surda tractarat proelia fama)
<sil. pun. 6.76>	procedit renouata focis et paupere Vesta
<sil. pun. 6.77>	lumina praetendens. utque ora agnouit et aegrum
<sil. pun. 6.78>	uulneribus diris ac, lamentabile uisu,
<sil. pun. 6.79>	lapsantis fultum truncata cuspide gressus,
<sil. pun. 6.80>	funesti rumore mali iam saucius aures:
<sil. pun. 6.81>	'Quod scelus, o nimius uitae nimiumque ferendis
<sil. pun. 6.82>	aduersis genitus, cerno? te, maxime, uidi,
<sil. pun. 6.83>	ductorum, cum captiuo Carthaginis arcem
<sil. pun. 6.84>	terreres uultu, crimen culpamque Tonantis,
<sil. pun. 6.85>	occidere atque hausi, quem non Sidonia tecta
<sil. pun. 6.86>	expulerint euersa meo de corde, dolorem.
<sil. pun. 6.87>	estis ubi en iterum, superi? dat pectora ferro
<sil. pun. 6.88>	Regulus, ac stirpem tantae periura recidit
<sil. pun. 6.89>	surgentem Carthago domus.' inde aegra reponit
<sil. pun. 6.90>	membra toro, nec ferre rudis medicamina (quippe
<sil. pun. 6.91>	callebat bellis) nunc purgat uulnera lympha,
<sil. pun. 6.92>	nunc mulcet sucis. ligat inde ac uellera molli
<sil. pun. 6.93>	circumdat tactu et torpentis mitigat artus.
<sil. pun. 6.94>	exin cura seni tristem depellere fesso
<sil. pun. 6.95>	ore sitim et parca uires accersere mensa.
<sil. pun. 6.96>	quae postquam properata, sopor sua munera tandem
<sil. pun. 6.97>	applicat et mitem fundit per membra quietem.
<sil. pun. 6.98>	necdum exorta dies, Marus instat uulneris aestus:
<sil. pun. 6.99>	expertis medicare modis gratumque teporem
<sil. pun. 6.100>	exutus senium trepida pietate ministrat.
<sil. pun. 6.101>	Hic iuuenis maestos tollens ad sidera uultus
<sil. pun. 6.102>	cum gemitu lacrimisque simul: 'Si culmina nondum
<sil. pun. 6.103>	Tarpeia exosus damnasti sceptra Quirini,
<sil. pun. 6.104>	extremas Italum res Ausoniamque ruentem
<sil. pun. 6.105>	aspice,' ait 'genitor, tandemque aduerte procellis
<sil. pun. 6.106>	aequos Iliacis oculos. amisimus Alpes,
<sil. pun. 6.107>	nec deinde aduersis modus est: Ticinus et ater
<sil. pun. 6.108>	stragibus Eridanus, tuque insignite tropaeis
<sil. pun. 6.109>	Sidoniis Trebia et tellus lacrimabilis Arni.
<sil. pun. 6.110>	sed quid ego haec? grauior quanto uis ecce malorum!
<sil. pun. 6.111>	uidi crescentis Trasimenni caedibus undas,
<sil. pun. 6.112>	prostrataque uirum mole inter tela cadentem
<sil. pun. 6.113>	uidi Flaminium. testor, mea numina, manes
<sil. pun. 6.114>	dignam me poenae tum nobilitate paternae
<sil. pun. 6.115>	strage hostis quaesisse necem, ni tristia letum,
<sil. pun. 6.116>	ut quondam patri, nobis quoque fata negassent.'
<sil. pun. 6.117>	Cetera ~aceruantem questu lenire laborans
<sil. pun. 6.118>	effatur senior: 'Patrio, fortissime, ritu
<sil. pun. 6.119>	quicquid adest duri et rerum inclinata feramus.
<sil. pun. 6.120>	talis lege deum cliuoso tramite uitae
<sil. pun. 6.121>	per uarios praeceps casus rota uoluitur aeui.
<sil. pun. 6.122>	sat tibi, sat magna et totum uulgata per orbem
<sil. pun. 6.123>	stant documenta domus: sacer ille et numine nullo
<sil. pun. 6.124>	inferior, tuus ille parens decora alta parauit
<sil. pun. 6.125>	restando aduersis nec uirtutem exuit ullam
<sil. pun. 6.126>	ante reluctantis liquit quam spiritus artus.
<sil. pun. 6.127>	uix puerile mihi tempus confecerat aetas,
<sil. pun. 6.128>	cum primo malas signabat Regulus aeuo.
<sil. pun. 6.129>	accessi comes, atque omnis sociauimus annos,
<sil. pun. 6.130>	donec dis Italae uisum est extinguere lumen
<sil. pun. 6.131>	gentis, in egregio cuius sibi pectore sedem
<sil. pun. 6.132>	ceperat alma Fides mentemque amplexa tenebat.
<sil. pun. 6.133>	ille ensem nobis magnorum hunc instar honorum
<sil. pun. 6.134>	uirtutisque ergo dedit et, sordentia fumo
<sil. pun. 6.135>	quae cernis nunc, frena (sed est argenteus ollis
<sil. pun. 6.136>	fulgor). nec cuiquam Marus est post talia dona
<sil. pun. 6.137>	non praelatus eques. uerum superauit honores
<sil. pun. 6.138>	omnis hasta meos. cui me libare Lyaei
<sil. pun. 6.139>	quod cernis latices, dignum cognoscere causam.
<sil. pun. 6.140>	Turbidus arentis lento pede sulcat harenas
<sil. pun. 6.141>	Bagrada, non ullo Libycis in finibus amne
<sil. pun. 6.142>	uictus limosas extendere latius undas
<sil. pun. 6.143>	et stagnante uado patulos inuoluere campos.
<sil. pun. 6.144>	hic studio laticum, quorum est haud prodiga tellus,
<sil. pun. 6.145>	per ripas laeti saeuis consedimus aruis.
<sil. pun. 6.146>	lucus iners iuxta Stygium pallentibus umbris
<sil. pun. 6.147>	seruabat sine sole nemus, crassusque per auras
<sil. pun. 6.148>	halitus erumpens taetrum expirabat odorem.
<sil. pun. 6.149>	intus dira domus curuoque immanis in antro
<sil. pun. 6.150>	sub terra specus et tristes sine luce tenebrae.
<sil. pun. 6.151>	horror mente redit. monstrum exitiabile et ira
<sil. pun. 6.152>	telluris genitum, cui par uix uiderit aetas
<sil. pun. 6.153>	ulla uirum, serpens centum porrectus in ulnas
<sil. pun. 6.154>	letalem ripam et lucos habitabat Auernos.
<sil. pun. 6.155>	ingluuiem immensi uentris grauidamque uenenis
<sil. pun. 6.156>	aluum deprensi satiabant fonte leones
<sil. pun. 6.157>	aut acta ad fluuium torrenti lampade solis
<sil. pun. 6.158>	armenta et tractae foeda grauitate per auras
<sil. pun. 6.159>	ac tabe adflatus uolucres. semesa iacebant
<sil. pun. 6.160>	ossa solo informi dape quae repletus et asper
<sil. pun. 6.161>	uastatis gregibus nigro ructarat in antro.
<sil. pun. 6.162>	isque ubi feruenti concepta incendia pastu
<sil. pun. 6.163>	gurgite mulcebat rapido et spumantibus undis,
<sil. pun. 6.164>	nondum etiam toto demersus corpore in amnem
<sil. pun. 6.165>	iam caput aduersae ponebat margine ripae.
<sil. pun. 6.166>	imprudens tantae pestis gradiebar, Aquino
<sil. pun. 6.167>	Apenninicola atque Vmbro comitatus Auente:
<sil. pun. 6.168>	scire nemus faciemque loci explorare libebat.
<sil. pun. 6.169>	iamque propinquantum tacitus penetrauit in artus
<sil. pun. 6.170>	horror et occulto riguerunt frigore membra.
<sil. pun. 6.171>	intramus tamen et Nymphas numenque precamur
<sil. pun. 6.172>	gurgitis ignoti trepidosque et multa pauentis
<sil. pun. 6.173>	arcano gressus audemus credere luco.
<sil. pun. 6.174>	ecce e uestibulo primisque e faucibus antri
<sil. pun. 6.175>	Tartareus turbo atque insano saeuior Euro
<sil. pun. 6.176>	spiritus erumpit, uastoque e gurgite fusa
<sil. pun. 6.177>	tempestas oritur, mixtam stridore procellam
<sil. pun. 6.178>	Cerbereo torquens. pauefacti clade uicissim
<sil. pun. 6.179>	aspicimus. resonare solum, tellusque moueri,
<sil. pun. 6.180>	atque antrum ruere, et uisi procedere manes.
<sil. pun. 6.181>	quantis armati caelum petiere Gigantes
<sil. pun. 6.182>	anguibus, aut quantus Lernae lassauit in undis
<sil. pun. 6.183>	Amphitryoniaden serpens, qualisque comantis
<sil. pun. 6.184>	auro seruauit ramos Iunonius anguis:
<sil. pun. 6.185>	tantus disiecta tellure sub astra coruscum
<sil. pun. 6.186>	extulit adsurgens caput atque in nubila primam
<sil. pun. 6.187>	dispersit saniem et caelum foedauit hiatu.
<sil. pun. 6.188>	diffugimus tenuemque metu conamur anheli
<sil. pun. 6.189>	tollere clamorem frustra: nam sibila totum
<sil. pun. 6.190>	implebant nemus. at subita formidine caecus
<sil. pun. 6.191>	et facti damnandus Auens (sed fata trahebant)
<sil. pun. 6.192>	antiquae quercus ingenti robore sese
<sil. pun. 6.193>	occulit, infandum si posset fallere monstrum.
<sil. pun. 6.194>	uix egomet credo: spiris &lt;c&gt;ingentibus arte
<sil. pun. 6.195>	arboris abstraxit molem penitusque reuulsam
<sil. pun. 6.196>	euertit fundo et radicibus eruit imis.
<sil. pun. 6.197>	tum trepidum ac socios extrema uoce cientem
<sil. pun. 6.198>	corripit atque haustu sorbens et faucibus atris
<sil. pun. 6.199>	(uidi respiciens) obscaena condidit aluo.
<sil. pun. 6.200>	infelix fluuio sese et torrentibus undis
<sil. pun. 6.201>	crediderat celerique fuga iam nabat Aquinus.
<sil. pun. 6.202>	hunc medio inuasit fluctu ripaeque relatos
<sil. pun. 6.203>	(heu genus infandum leti!) depascitur artus.
<sil. pun. 6.204>	Sic dirum nobis et lamentabile monstrum
<sil. pun. 6.205>	effugisse datur. quantum mens aegra sinebat,
<sil. pun. 6.206>	adpropero gressum et ductori singula pando.
<sil. pun. 6.207>	ingemuit casus iuuenum miseratus acerbos.
<sil. pun. 6.208>	utque erat in pugnas et Martem et proelia et hostem
<sil. pun. 6.209>	igneus et magna audendi flagrabat amore,
<sil. pun. 6.210>	ocius arma rapi et spectatum Marte sub omni 
<sil. pun. 6.211>	ire iubet campis equitem. ruit ipse citatum
<sil. pun. 6.212>	quadrupedem planta fodiens, scutataque raptim
<sil. pun. 6.213>	consequitur iusso manus et muralia portat
<sil. pun. 6.214>	ballistas tormenta grauis suetamque mouere
<sil. pun. 6.215>	excelsas turris immensae cuspidis hastam.
<sil. pun. 6.216>	iamque ubi feralem strepitu circumtonat aulam
<sil. pun. 6.217>	cornea gramineum persultans ungula campum,
<sil. pun. 6.218>	percitus hinnitu serpens euoluitur antro
<sil. pun. 6.219>	et Stygios aestus fumanti exsibilat ore:
<sil. pun. 6.220>	terribilis gemino de lumine fulgurat ignis.
<sil. pun. 6.221>	at nemus arrectae et procera cacumina saltus
<sil. pun. 6.222>	exuperant cristae: trifido uibrata per auras
<sil. pun. 6.223>	lingua micat motu atque adsultans aethera lambit.
<sil. pun. 6.224>	ut uero strepuere tubae, conterritus alte
<sil. pun. 6.225>	immensum attollit corpus tergoque residens
<sil. pun. 6.226>	cetera sinuatis glomerat sub pectore gyris.
<sil. pun. 6.227>	dira dehinc in bella ruit rapideque resoluens
<sil. pun. 6.228>	contortos orbes derecto corpore totam
<sil. pun. 6.229>	extendit molem subitoque propincus in ora
<sil. pun. 6.230>	lato distantum spatio uenit. omnis anhelat
<sil. pun. 6.231>	attonitus serpentis ecus frenoque teneri
<sil. pun. 6.232>	impatiens crebros expirat naribus ignes.
<sil. pun. 6.233>	arduus ille super tumidis ceruicibus altum
<sil. pun. 6.234>	nutat utroque caput. trepidos inde incitus ira
<sil. pun. 6.235>	nunc sublime rapit, nunc uasto pondere gaudet
<sil. pun. 6.236>	elisisse premens. tunc fractis ossibus atram
<sil. pun. 6.237>	absorbet saniem et, tabo manante per ora,
<sil. pun. 6.238>	mutat hians hostem semesaque membra relinquit.
<sil. pun. 6.239>	cedebant iam signa retro, uictorque cateruas
<sil. pun. 6.240>	longius auectas adflatus peste premebat,
<sil. pun. 6.241>	cum ductor, propere reuocatam in proelia turmam
<sil. pun. 6.242>	uocibus impellens: "Serpentine Itala pubes
<sil. pun. 6.243>	terga damus Libycisque parem non esse fatemur
<sil. pun. 6.244>	anguibus Ausoniam? si debellauit inertis
<sil. pun. 6.245>	halitus, ac uiso mens aegra effluxit hiatu,
<sil. pun. 6.246>	ibo alacer solusque manus componere monstro
<sil. pun. 6.247>	sufficiam." clamans haec atque interritus hastam
<sil. pun. 6.248>	fulmineo uolucrem torquet per inane lacerto.
<sil. pun. 6.249>	uenit in aduersam non uano turbine frontem
<sil. pun. 6.250>	cuspis et haud paulum uires adiuta ruentis
<sil. pun. 6.251>	contra ardore ferae capiti tremebunda resedit.
<sil. pun. 6.252>	clamor ad astra datur, uocesque repente profusae
<sil. pun. 6.253>	aetherias adiere domos. furit ilicet ira
<sil. pun. 6.254>	terrigena, impatiens dare terga nouusque dolori
<sil. pun. 6.255>	et chalybem longo tum primum passus in aeuo.
<sil. pun. 6.256>	nec frustra rapidi stimulante dolore fuisset
<sil. pun. 6.257>	impetus, ablato ni Regulus arte regendi
<sil. pun. 6.258>	instantem elusisset equo rursusque secutum
<sil. pun. 6.259>	cornipedis gyros flexi curuamine tergi
<sil. pun. 6.260>	detortis laeua celer effugisset habenis.
<sil. pun. 6.261>	At non spectator Marus inter talia segni
<sil. pun. 6.262>	torpebat dextra. mea tanto in corpore monstri
<sil. pun. 6.263>	hasta secunda fuit. iam iamque extrema trisulca
<sil. pun. 6.264>	lambebat lingua fessi certamine terga
<sil. pun. 6.265>	quadrupedis: torsi telum atque urgentia uelox
<sil. pun. 6.266>	in memet saeui serpentis proelia uerto.
<sil. pun. 6.267>	hinc imitata cohors certatim spicula dextris
<sil. pun. 6.268>	congerit alternasque ferum diducit in iras,
<sil. pun. 6.269>	donec murali ballista coercuit ictu.
<sil. pun. 6.270>	tum fractus demum uires; nec iam amplius aegra
<sil. pun. 6.271>	consuetum ad nisus spina praestante rigorem
<sil. pun. 6.272>	et solitum in nubes tolli caput, acrius insta&lt;n&gt;t.
<sil. pun. 6.273>	iamque aluo penitus demersa phalarica sedit
<sil. pun. 6.274>	et geminum uolucres lumen rapuere sagittae.
<sil. pun. 6.275>	iam patulis uasto sub uulnere faucibus a&lt;t&gt;er
<sil. pun. 6.276>	tabificam expirat saniem specus. ultima iamque
<sil. pun. 6.277>	ingesti&lt;s&gt; cauda et iaculis et pondere conti
<sil. pun. 6.278>	haeret humi, lassoque tamen minitatur hiatu,
<sil. pun. 6.279>	donec tormentis stridens magnoque fragore
<sil. pun. 6.280>	discussit trabs acta caput, longoque resoluens
<sil. pun. 6.281>	aggere se ripae tandem exhalauit in auras
<sil. pun. 6.282>	liuentem nebulam fugientis ab ore ueneni.
<sil. pun. 6.283>	erupit tristi fluuio mugitus et imis
<sil. pun. 6.284>	murmura fusa uadis, subitoque et lucus et antrum
<sil. pun. 6.285>	et resonae siluis ulularunt flebile ripae.
<sil. pun. 6.286>	heu quantis luimus mox tristia proelia damnis,
<sil. pun. 6.287>	quantaque supplicia et qualis exhausimus iras!
<sil. pun. 6.288>	nec tacuere pii uates famulumque sororum
<sil. pun. 6.289>	Naiadum, tepida quas Bagrada nutrit in unda,
<sil. pun. 6.290>	nos uiolasse manu seris monuere periclis.
<sil. pun. 6.291>	haec tunc hasta decus nobis pretiumque secundi
<sil. pun. 6.292>	uulneris a uestro, Serrane, tributa parente,
<sil. pun. 6.293>	princeps quae sacro bibit e serpente cruorem.'
<sil. pun. 6.294>	Iamdudum uultus lacrimis atque ora rigabat
<sil. pun. 6.295>	Serranus medioque uiri sermone profatur:
<sil. pun. 6.296>	'Huic si uita duci nostrum durasset in aeuum,
<sil. pun. 6.297>	non Trebia infaustas superasset sanguine ripas,
<sil. pun. 6.298>	nec, Trasimenne, tuus premeret tot nomina gurges.'
<sil. pun. 6.299>	Tum senior 'Magnas' inquit 'de sanguine poenas
<sil. pun. 6.300>	percepit Tyrio et praesumpta piacula mortis.
<sil. pun. 6.301>	nam defecta uiris et opes attrita supinas
<sil. pun. 6.302>	Africa tendebat palmas, cum sidere diro
<sil. pun. 6.303>	misit Agenoreis ductorem animosa Therapne.
<sil. pun. 6.304>	nulla uiro species decorisque et frontis egenum
<sil. pun. 6.305>	corpus; in exiguis uigor, admirabile, membris
<sil. pun. 6.306>	uiuidus et nisu magnos qui uinceret artus.
<sil. pun. 6.307>	iam Martem regere atque astus adiungere ferro
<sil. pun. 6.308>	et duris facilem per inhospita ducere uitam
<sil. pun. 6.309>	haud isti, quem nunc penes est sollertia belli,
<sil. pun. 6.310>	cederet Hannibali. uellem hunc, o tristia nobis
<sil. pun. 6.311>	Taygeta, hunc unum non durassetis opacis
<sil. pun. 6.312>	Eurotae ripis. uidissem moenia flammis
<sil. pun. 6.313>	Phoenissae ruere, aut certe non horrida fata
<sil. pun. 6.314>	fleuissem ducis et, nulla quos morte nec igni
<sil. pun. 6.315>	exutos seruans portabo in Tartara, luctus.
<sil. pun. 6.316>	consertae campis acies, multusque per arua
<sil. pun. 6.317>	feruebat Mauors, nec mens erat ulla sine ira.
<sil. pun. 6.318>	hic inter medios memorandis Regulus ausis
<sil. pun. 6.319>	laxabat ferro campum &lt;in&gt;que pericla ruebat
<sil. pun. 6.320>	nec repetenda dabat letali uulnera dextra.
<sil. pun. 6.321>	sic, ubi nigrantem torquens stridentibus Austris
<sil. pun. 6.322>	portat turbo globum piceaque e nube ruinam
<sil. pun. 6.323>	pendentem terris pariter pontoque minatur,
<sil. pun. 6.324>	omnis et agricola et nemoroso uertice pastor
<sil. pun. 6.325>	et pelago trepidat subductis nauita uelis.
<sil. pun. 6.326>	at fraudem nectens, socios ubi concaua saxa
<sil. pun. 6.327>	claudebant, uertit subito certamina Graius
<sil. pun. 6.328>	et dat terga celer ficta formidine ductor,
<sil. pun. 6.329>	haud secus ac stabulis procurans otia pastor
<sil. pun. 6.330>	in foueam parco tectam uelamine frondis
<sil. pun. 6.331>	ducit nocte lupos positae balatibus agnae.
<sil. pun. 6.332>	abripuit traxitque uirum fax mentis honestae
<sil. pun. 6.333>	gloria et incerti fallax fiducia Martis.
<sil. pun. 6.334>	non socios comitumue manus, non arma sequentum
<sil. pun. 6.335>	respicere: insano pugnae tendebat amore
<sil. pun. 6.336>	iam solus, nubes subito cum densa Laconum
<sil. pun. 6.337>	saxosis latebris intento ad proelia circum
<sil. pun. 6.338>	funditur, et pone insurgit uis saeua uirorum.
<sil. pun. 6.339>	o diram Latio lucem, fastisque notandum
<sil. pun. 6.340>	dedecus o, Gradiue, tuum! tibi dextera et urbi
<sil. pun. 6.341>	nata tuae tristi damnatur sorte catenae.
<sil. pun. 6.342>	haud umquam absistam gemitu. te, Regule, uidit
<sil. pun. 6.343>	Sidonius carcer, tuque huic sat magna triumpho
<sil. pun. 6.344>	uisa es, Carthago, superis. quae poena sequetur
<sil. pun. 6.345>	digna satis tali pollutos Marte Laconas?
<sil. pun. 6.346>	At noua Elissaei iurato foedera patres
<sil. pun. 6.347>	consultant mandare duci pacisque sequestrem
<sil. pun. 6.348>	mittere poscentis uinctam inter proelia pubem
<sil. pun. 6.349>	captiuamque manum ductore rependere nostro.
<sil. pun. 6.350>	nec mora, iam stabat primis in litoris undis
<sil. pun. 6.351>	nauali propulsa ratis, iam nautica pubes
<sil. pun. 6.352>	aut siluis stringunt remos, aut abiete secta
<sil. pun. 6.353>	transtra nouant. his intortos aptare rudentis,
<sil. pun. 6.354>	his studium erecto componere carbasa malo.
<sil. pun. 6.355>	unca locant prora curuati pondera ferri.
<sil. pun. 6.356>	ante omnis doctus pelagi rectorque carinae
<sil. pun. 6.357>	puppim aptat clauumque Cothon. micat aereus alta
<sil. pun. 6.358>	fulgor aqua trifidi splendentis in aequore rostri.
<sil. pun. 6.359>	tela simul uariamque ferunt contra aspera ponti
<sil. pun. 6.360>	rerum ad tempus opem. mediae stat margine puppis
<sil. pun. 6.361>	qui uoce alternos nautarum temperet ictus
<sil. pun. 6.362>	et remis dictet sonitum pariterque relatis
<sil. pun. 6.363>	ad numerum plaudat resonantia caerula tonsis.
<sil. pun. 6.364>	Postquam confectum nautis opus horaque cursus
<sil. pun. 6.365>	atque armata ratis uentique dedere profundum,
<sil. pun. 6.366>	omnis turba ruit, matres puerique senesque.
<sil. pun. 6.367>	per medios coetus trahit atque inimica per ora
<sil. pun. 6.368>	spectandum Fortuna ducem. fert lumina contra
<sil. pun. 6.369>	pacatus frontem, qualis cum litora primum
<sil. pun. 6.370>	attigit adpulsa rector Sidonia classe.
<sil. pun. 6.371>	accessi comes, haud ipso renuente, ratique
<sil. pun. 6.372>	impositus maestis socium me casibus addo.
<sil. pun. 6.373>	inluuiem atque inopes mensas durumque cubile
<sil. pun. 6.374>	et certare malis urgentibus hoste putabat
<sil. pun. 6.375>	deuicto maius, nec tam fugisse cauendo
<sil. pun. 6.376>	aduersa egregium, quam perdomuisse ferendo.
<sil. pun. 6.377>	spes tamen una mihi, quamquam bene cognita et olim
<sil. pun. 6.378>	atrox illa fides, urbem murosque domumque
<sil. pun. 6.379>	tangere si miseris licuisset, corda moueri
<sil. pun. 6.380>	posse uiri et uestro certe mitescere fletu.
<sil. pun. 6.381>	claudebam sub corde metus lacrimasque putabam
<sil. pun. 6.382>	esse uiro et nostrae similem inter tristia mentem.
<sil. pun. 6.383>	cum tandem patriae Tiberino adlabimur amni,
<sil. pun. 6.384>	seruabam uultus ducis ac prodentia sensum
<sil. pun. 6.385>	lumina et obtutu perstabam intentus eodem.
<sil. pun. 6.386>	si qua fides, unum, puer, inter mille labores,
<sil. pun. 6.387>	unum etiam in patria saeuaque in Agenoris urbe
<sil. pun. 6.388>	atque unum uidi poenae quoque tempore uultum.
<sil. pun. 6.389>	obuia captiuo cunctis simul urbibus ibat
<sil. pun. 6.390>	Ausonia, et campum turba uincente propinqui
<sil. pun. 6.391>	implentur colles; strepit altis Albula ripis.
<sil. pun. 6.392>	ipsi Poenorum proceres immitia corda
<sil. pun. 6.393>	ad patrios certant cultus reuocare, togaeque
<sil. pun. 6.394>	addebatur honos. stetit, inlacrimante senatu
<sil. pun. 6.395>	et matrum turba iuuenumque dolore profuso,
<sil. pun. 6.396>	inter tot gemitus immobilis. aggere consul
<sil. pun. 6.397>	tendebat dextram et patria uestigia primus
<sil. pun. 6.398>	ponentem terra occursu celebrabat amico.
<sil. pun. 6.399>	collegit gressum, monitusque recedere consul
<sil. pun. 6.400>	nec summum uiolare decus. cingente superba
<sil. pun. 6.401>	Poenorum turba captiuoque agmine saeptus
<sil. pun. 6.402>	ibat et inuidiam caelo diuisque ferebat.
<sil. pun. 6.403>	Ecce trahens geminum natorum Marcia pignus,
<sil. pun. 6.404>	infelix nimia magni uirtute mariti,
<sil. pun. 6.405>	squalentem crinem et tristis lacerabat amictus.
<sil. pun. 6.406>	agnoscisne diem? an teneris non haesit in annis?
<sil. pun. 6.407>	atque ea, postquam habitu iuxta et uelamine Poeno
<sil. pun. 6.408>	deformem aspexit, fusis ululatibus aegra
<sil. pun. 6.409>	labitur, et gelidos mortis color occupat artus.
<sil. pun. 6.410>	si qua deis pietas, tales, Carthago, uidere
<sil. pun. 6.411>	dent tibi Sidonias matres. me uoce quieta
<sil. pun. 6.412>	adfatus iubet et uestros et coniugis una
<sil. pun. 6.413>	arcere amplexus pater, impenetrabilis ille
<sil. pun. 6.414>	luctibus et numquam summissus colla dolori.'
<sil. pun. 6.415>	Hic alto iuuenis gemitu lacrimisque coortis
<sil. pun. 6.416>	'Magne parens,' inquit 'quo maius numine nobis
<sil. pun. 6.417>	Tarpeia nec in arce sedet, si iura querelis
<sil. pun. 6.418>	sunt concessa piis, cur hoc matrique mihique
<sil. pun. 6.419>	solamen, uel cur decus hoc, o dure, negasti,
<sil. pun. 6.420>	tangere sacratos uultus atque oscula ab ore
<sil. pun. 6.421>	libauisse tuo? dextram mihi prendere dextra
<sil. pun. 6.422>	non licitum? leuiora forent haec uulnera quantum,
<sil. pun. 6.423>	si ferre ad manis infixos mente daretur
<sil. pun. 6.424>	amplexus, uenerande, tuos. sed uana recordor
<sil. pun. 6.425>	ni, Mare, (nam primo tunc haerebamus in aeuo)
<sil. pun. 6.426>	humana maior species erat. horrida cano
<sil. pun. 6.427>	uertice descendens ingentia colla tegebat
<sil. pun. 6.428>	caesaries, frontique coma squalente sedebat
<sil. pun. 6.429>	terribilis decor atque animi uenerabile pondus.
<sil. pun. 6.430>	nil posthac oculis simile incidit.' excipit inde
<sil. pun. 6.431>	iam Marus atque, inhibens conuellere uulnera questu,
<sil. pun. 6.432>	'Quid, cum praeteritis inuisa penatibus' inquit
<sil. pun. 6.433>	'hospitia et sedes Poenorum intrauit acerbas?
<sil. pun. 6.434>	adfixi clipei currusque et spicula nota
<sil. pun. 6.435>	aedibus in paruis, magni monumenta triumphi,
<sil. pun. 6.436>	pulsabant oculos, coniunxque in limine primo
<sil. pun. 6.437>	clamabat: "Quo fers gressus? non Punicus hic est,
<sil. pun. 6.438>	Regule, quem fugias, carcer. uestigia nostri
<sil. pun. 6.439>	casta tori domus et patrium sine crimine seruat
<sil. pun. 6.440>	inuiolata larem. semel hic iterumque (quid, oro,
<sil. pun. 6.441>	pollutum est nobis?) prolem, gratante senatu
<sil. pun. 6.442>	et patria, sum enixa tibi. tua, respice, sedes
<sil. pun. 6.443>	haec est, unde ingens umeris fulgentibus ostro
<sil. pun. 6.444>	uidisti Latios consul procedere fasces,
<sil. pun. 6.445>	unde ire in Martem, quo capta referre solebas
<sil. pun. 6.446>	et uictor mecum suspendere postibus arma.
<sil. pun. 6.447>	non ego complexus et sanctae foedera taedae
<sil. pun. 6.448>	coniugiumue peto: patrios damnare penatis
<sil. pun. 6.449>	absiste ac natis fas duc concedere noctem."
<sil. pun. 6.450>	Hos inter fletus iunctus uestigia Poenis
<sil. pun. 6.451>	limine se clusit Tyrio questusque reliquit.
<sil. pun. 6.452>	uixdum clara dies summa lustrabat in Oeta
<sil. pun. 6.453>	Herculei monumenta rogi, cum consul adire
<sil. pun. 6.454>	accirique iubet Libyas. tum limina templi
<sil. pun. 6.455>	uidimus intrantem. quae consultata senatus,
<sil. pun. 6.456>	quasue uiri uoces extremum curia maerens
<sil. pun. 6.457>	audierit, placido nobis ipse edidit ore.
<sil. pun. 6.458>	intulit ut gressus, certatim uoce manuque
<sil. pun. 6.459>	ad solitam sedem et uestigia nota uocabant.
<sil. pun. 6.460>	abnuit antiquumque loci aspernatus honorem.
<sil. pun. 6.461>	at circumfusi non setius undique dextram
<sil. pun. 6.462>	prensare ac, patriae ductorem nomine tanto
<sil. pun. 6.463>	redderet, orabant: captiua posse redemptum
<sil. pun. 6.464>	pensari turba, ac Tyrias tum iustius arces
<sil. pun. 6.465>	arsuras dextra, fuerit quae uincta catenis.
<sil. pun. 6.466>	Tum palmas simul attollens ac lumina caelo
<sil. pun. 6.467>	"Iustitiae rectique dator, qui cuncta gubernas,
<sil. pun. 6.468>	nec leuior mihi diua Fides Sarranaque Iuno,
<sil. pun. 6.469>	quos reditus testes iurata mente uocaui,
<sil. pun. 6.470>	sit mihi fas me digna loqui Latiosque tueri 
<sil. pun. 6.471>	uoce focos: ibo ad Tyrios non segnior," inquit
<sil. pun. 6.472>	"stante fide reditus et saluo foedere poenae.
<sil. pun. 6.473>	sic nobis rerum exitio desistite honorem
<sil. pun. 6.474>	tendere. tot bellis totque annis fregimus aeuum.
<sil. pun. 6.475>	nunc etiam uinclis et longo carcere torpent
<sil. pun. 6.476>	captiuo in senio uires. fuit ille nec umquam,
<sil. pun. 6.477>	dum fuit, a duro cessauit munere Martis
<sil. pun. 6.478>	Regulus. exangui spectatis corpore nomen.
<sil. pun. 6.479>	at non Carthago, fraudum domus, inscia quantum
<sil. pun. 6.480>	e nobis restet, iuuenes parat, aspera ferro
<sil. pun. 6.481>	pectora, captiuos nostra pensare senecta.
<sil. pun. 6.482>	ite dolos contra, gensque astu fallere laeta
<sil. pun. 6.483>	discat, me capto quantum tibi, Roma, supersit.
<sil. pun. 6.484>	nec uero placeat, nisi quae de more parentum
<sil. pun. 6.485>	pax erit. exposcunt Libyes nobisque dedere
<sil. pun. 6.486>	haec referenda, pari libeat si pendere bellum
<sil. pun. 6.487>	foedere et ex aequo geminas conscribere leges.
<sil. pun. 6.488>	sed mihi sit Stygios ante intrauisse penatis,
<sil. pun. 6.489>	talia quam uideam ferientis pacta Latinos."
<sil. pun. 6.490>	Haec fatus Tyriae sese iam reddidit irae,
<sil. pun. 6.491>	nec monitus spernente grauis fido&lt;s&gt;que senatu
<sil. pun. 6.492>	Poenorum dimissa cohors. quae maesta repulsa
<sil. pun. 6.493>	ac minitans capto patrias properabat ad oras.
<sil. pun. 6.494>	prosequitur uulgus, patres, ac planctibus ingens
<sil. pun. 6.495>	personat et luctu campus. reuocare libebat
<sil. pun. 6.496>	interdum et iusto raptum retinere dolore.
<sil. pun. 6.497>	At trepida et subito ceu stans in funere coniunx,
<sil. pun. 6.498>	ut uidit puppi properantem intrare, tremendum
<sil. pun. 6.499>	uociferans celerem gressum referebat ad undas:
<sil. pun. 6.500>	"Tollite me, Libyes, comitem poenaeque necisque.
<sil. pun. 6.501>	hoc unum, coniunx, uteri per pignora nostri
<sil. pun. 6.502>	unum oro: liceat tecum quoscumque ferentem
<sil. pun. 6.503>	terrarum pelagique pati caelique labores.
<sil. pun. 6.504>	non ego Amyclaeum ductorem in proelia misi,
<sil. pun. 6.505>	nec nostris tua sunt circumdata colla catenis.
<sil. pun. 6.506>	cur usque ad Poenos miseram fugis? accipe mecum
<sil. pun. 6.507>	hanc prolem. forsan duras Carthaginis iras
<sil. pun. 6.508>	flectemus lacrimis, aut, si praecluserit aures
<sil. pun. 6.509>	urbs inimica suas, eadem tunc hora manebit
<sil. pun. 6.510>	teque tuosque simul, uel, si stat rumpere uitam,
<sil. pun. 6.511>	in patria moriamur. adest comes ultima fati."
<sil. pun. 6.512>	Has inter uoces uinclis resoluta moueri
<sil. pun. 6.513>	paulatim et ripa coepit decedere puppis.
<sil. pun. 6.514>	tum uero infelix, mente&lt;m&gt; furiata dolore,
<sil. pun. 6.515>	exclamat fessas tendens ad litora palmas:
<sil. pun. 6.516>	"En, qui se iactat Libyae populisque nefandis
<sil. pun. 6.517>	atque hosti seruare fidem. data foedera nobis
<sil. pun. 6.518>	ac promissa fides thalamis ubi, perfide, nunc est?"
<sil. pun. 6.519>	ultima uox duras haec tunc penetrauit ad auris,
<sil. pun. 6.520>	cetera percussi uetuerunt noscere remi.
<sil. pun. 6.521>	Tum fluuio raptim ad pelagi deuoluimur oras
<sil. pun. 6.522>	ac legimus pontum pinuque immane cauata
<sil. pun. 6.523>	aequor et immensas curua trabe findimus undas.
<sil. pun. 6.524>	ludibrium necis horrescens, uis aspera ponti
<sil. pun. 6.525>	obrueret scopulisque ratem furor improbus Euri
<sil. pun. 6.526>	frangeret, optabam: letum id commune fuisset.
<sil. pun. 6.527>	sed nos ad poenam moderato flamine lenes
<sil. pun. 6.528>	uexerunt Zephyri Tyrioque dedere furori.
<sil. pun. 6.529>	Infelix uidi patriamque remissus in urbem
<sil. pun. 6.530>	narrator poenae dura mercede reuerti.
<sil. pun. 6.531>	nec tibi nunc ritus imitantem irasque ferarum
<sil. pun. 6.532>	Pygmalioneam temptarem expromere gentem,
<sil. pun. 6.533>	si maius quicquam toto uidisset in orbe
<sil. pun. 6.534>	gens hominum, quam quod uestri ueneranda parentis
<sil. pun. 6.535>	edidit exemplum uirtus. pudet addere questus
<sil. pun. 6.536>	suppliciis, quae spectaui placido ore ferentem.
<sil. pun. 6.537>	tu quoque, care puer, dignum te sanguine tanto
<sil. pun. 6.538>	fingere ne cessa atque orientis comprime fletus.
<sil. pun. 6.539>	praefixo paribus ligno mucronibus omnes
<sil. pun. 6.540>	armantur laterum crates, densumque per artem
<sil. pun. 6.541>	texitur erecti stantisque ex ordine ferri
<sil. pun. 6.542>	infelix stimulus, somnisque hac fraude negatis
<sil. pun. 6.543>	quocumque inflexum producto tempore torpor
<sil. pun. 6.544>	inclinauit iners, fodiunt ad uiscera corpus.
<sil. pun. 6.545>	absiste, o iuuenis, lacrimis. patientia cunctos
<sil. pun. 6.546>	haec superat currus. longo reuirescet in aeuo
<sil. pun. 6.547>	gloria; dum caeli sedem terrasque tenebit
<sil. pun. 6.548>	casta Fides, dum uirtutis uenerabile nomen,
<sil. pun. 6.549>	uiuet; eritque dies, tua quo, dux inclite, fata
<sil. pun. 6.550>	audire horrebunt a te calcata minores.'
<sil. pun. 6.551>	Haec Marus et maesta refouebat uulnera cura.
<sil. pun. 6.552>	interea, rapidas perfusa cruoribus alas,
<sil. pun. 6.553>	sicut sanguinea Trasimenni tinxerat unda,
<sil. pun. 6.554>	uera ac ficta simul spargebat Fama per Vrbem.
<sil. pun. 6.555>	Allia et infandi Senones captaeque recursat
<sil. pun. 6.556>	attonitis arcis facies. excussit habenas
<sil. pun. 6.557>	luctificus Pauor, et tempestas aucta timendo.
<sil. pun. 6.558>	hic raptim ruit in muros: uox horrida fertur
<sil. pun. 6.559>	'Hostis adest', iaciuntque sudes et inania tela.
<sil. pun. 6.560>	ast aliae laceris canentes crinibus alta
<sil. pun. 6.561>	uerrunt tecta deum et seris post fata suorum
<sil. pun. 6.562>	sollicitant precibus. requiem tenebraeque diesque
<sil. pun. 6.563>	amisere: iacent portis ululante dolore
<sil. pun. 6.564>	dispersum uulgus, remeantumque ordine longo
<sil. pun. 6.565>	seruat turba gradus. pendent ex ore loquentum,
<sil. pun. 6.566>	nec laetis sat certa fides, iterumque morantur
<sil. pun. 6.567>	orando et, uultu interdum sine uoce precati,
<sil. pun. 6.568>	quod rogitant, audire pauent. hi&lt;n&gt;c fletus, ubi aures
<sil. pun. 6.569>	percussae grauiore malo, metus inde, negatum
<sil. pun. 6.570>	si scire, et dubius responsi nuntius haesit.
<sil. pun. 6.571>	iamque ubi conspectu redeuntum uisa propinquo
<sil. pun. 6.572>	corpora, sollicite laeti funduntur et ipsis
<sil. pun. 6.573>	oscula uulneribus figunt superosque fatigant.
<sil. pun. 6.574>	Hic inter trepidos, curae uenerandus, agebat
<sil. pun. 6.575>	Serranum Marus, atque olim post fata mariti
<sil. pun. 6.576>	non egressa domum uitato Marcia coetu
<sil. pun. 6.577>	et lucem causa natorum passa ruebat
<sil. pun. 6.578>	in luctum similem antiquo. turbata repente
<sil. pun. 6.579>	agnoscensque Marum 'Fidei comes inclite magnae,
<sil. pun. 6.580>	hunc certe mihi reddis.' ait 'leue uulnus? an alte
<sil. pun. 6.581>	usque ad nostra ferus penetrauit uiscera mucro?
<sil. pun. 6.582>	quicquid id est, dum non uinctum Carthago catenis
<sil. pun. 6.583>	abripiat poenaeque instauret monstra paternae,
<sil. pun. 6.584>	gratum est, o superi. quotiens heu, nate, petebam,
<sil. pun. 6.585>	ne patrias iras animosque in proelia ferres
<sil. pun. 6.586>	neu te belligeri stimularet in arma parentis
<sil. pun. 6.587>	triste decus. nimium uiuacis dura senectae
<sil. pun. 6.588>	supplicia expendi. quaeso, iam parcite, si qua
<sil. pun. 6.589>	numina pugnastis nobis.'
<sil. pun. 6.590>	At cladis acerbae
<sil. pun. 6.590>	discussa ceu nube, patres conquirere fessis
<sil. pun. 6.591>	iam rebus meditantur opem, atque ad munera belli
<sil. pun. 6.592>	certatur, pulsusque timor grauiore periclo.
<sil. pun. 6.593>	maxima curarum rectorem ponere castris
<sil. pun. 6.594>	cui Latium et moles rerum quassata recumbat,
<sil. pun. 6.595>	spectante occasum patria. Iouis illa ruenti
<sil. pun. 6.596>	Ausoniae atque Italis tempus protendere regnis
<sil. pun. 6.597>	cura fuit; nam Tyrrhenos Poenumque secundis
<sil. pun. 6.598>	Albana surgens respexerat arce tumentem,
<sil. pun. 6.599>	qui ferre in muros uictricia signa parabat.
<sil. pun. 6.600>	tum quassans caput 'Haud umquam tibi Iuppiter,' inquit
<sil. pun. 6.601>	'o iuuenis, dederit portas transcendere Romae
<sil. pun. 6.602>	atque inferre pedem. Tyrrhenas sternere ualles
<sil. pun. 6.603>	caedibus, et ripas fluuiorum exire Latino
<sil. pun. 6.604>	sanguine fas fuerit: Tarpeium accedere collem
<sil. pun. 6.605>	murisque aspirare ueto.' quater inde coruscum
<sil. pun. 6.606>	contorsit dextra fulmen, quo tota reluxit
<sil. pun. 6.607>	Maeonidum tellus, atramque per aethera uoluens
<sil. pun. 6.608>	abrupto fregit caelo super agmina nubem.
<sil. pun. 6.609>	nec Poenum auertisse satis: dat numine magno
<sil. pun. 6.610>	Aeneadis mentem gremio deponere tuto
<sil. pun. 6.611>	Romuleam laudem Fabioque salutis habenas
<sil. pun. 6.612>	credere ductori. cui postquam tradita belli
<sil. pun. 6.613>	iura uidet, 'Non hunc' inquit 'superauerit unquam
<sil. pun. 6.614>	inuidia aut blando popularis gloria fuco,
<sil. pun. 6.615>	non astus fallax, non praeda aliusue cupido.
<sil. pun. 6.616>	bellandi uetus ac laudum cladumque quieta
<sil. pun. 6.617>	mente capax. par ingenium castrisque togaeque.'
<sil. pun. 6.618>	sic genitor diuum recipitque ad sidera gressum.
<sil. pun. 6.619>	Hic circumspectis nulli deprensus in armis
<sil. pun. 6.620>	laudatusque Ioui Fabius mirabile quantum
<sil. pun. 6.621>	gaudebat reducem patriae adnumerare reuersus,
<sil. pun. 6.622>	duxerat egrediens quam secum in proelia, pubem.
<sil. pun. 6.623>	nec membris quisquam natoue pepercit amato
<sil. pun. 6.624>	acrius aut uidit socium per bella cruorem
<sil. pun. 6.625>	tristior. atque idem, perfusus sanguine uictor
<sil. pun. 6.626>	hostili, plenis repetebat moenia castris.
<sil. pun. 6.627>	stirpe genus clarum caeloque adfinis origo.
<sil. pun. 6.628>	nam remeans longis olim Tirynthius oris
<sil. pun. 6.629>	et triplicis monstri famam et spectacula captas
<sil. pun. 6.630>	mira boues hac, qua fulgent nunc moenia Romae,
<sil. pun. 6.631>	egit ouans. tunc Arcadius, sic fama, locabat
<sil. pun. 6.632>	inter desertos fundata Palatia dumos
<sil. pun. 6.633>	paupere sub populo ductor, cum regia uirgo
<sil. pun. 6.634>	hospite uicta sacro Fabium de crimine laeto
<sil. pun. 6.635>	procreat et magni commiscet seminis ortus
<sil. pun. 6.636>	Arcas in Herculeos mater uentura nepotes.
<sil. pun. 6.637>	ter centum domus haec Fabios armauit in hostem
<sil. pun. 6.638>	limine progressos uno; pulcherrima quorum
<sil. pun. 6.639>	cunctando Fabius superauit facta ducemque
<sil. pun. 6.640>	Hannibalem aequando. tantus tunc, Poene, fuisti.
<sil. pun. 6.641>	Dum se perculsi renouant in bella Latini,
<sil. pun. 6.642>	turbatus Ioue et exuta spe moenia Romae
<sil. pun. 6.643>	pulsandi, collis Vmbros atque arua petebat
<sil. pun. 6.644>	Hannibal, excelso summi qua uertice montis
<sil. pun. 6.645>	deuexum lateri pendet Tuder, atque ubi latis
<sil. pun. 6.646>	proiecta in campis nebulas exhalat inertis
<sil. pun. 6.647>	et sedet ingentem pascens Meuania taurum,
<sil. pun. 6.648>	dona Ioui. tum Palladios se fundit in agros
<sil. pun. 6.649>	Picenum diues praedae atque errantibus armis,
<sil. pun. 6.650>	quo spolia inuitant, transfert populantia signa,
<sil. pun. 6.651>	donec pestiferos mitis Campania cursus
<sil. pun. 6.652>	tardauit bellumque sinu indefensa recepit.
<sil. pun. 6.653>	Hic dum stagnosi spectat templumque domosque
<sil. pun. 6.654>	Literni ductor, uaria splendentia cernit
<sil. pun. 6.655>	pictura belli patribus monumenta prioris
<sil. pun. 6.656>	exhausti: nam porticibus signata manebant,
<sil. pun. 6.657>	quis inerat longus rerum et spectabilis ordo.
<sil. pun. 6.658>	primus bella truci suadebat Regulus ore,
<sil. pun. 6.659>	bella neganda uiro, si noscere fata daretur.
<sil. pun. 6.660>	at princeps Poenis indicta more parentum
<sil. pun. 6.661>	Appius astabat pugna lauroque reuinctus
<sil. pun. 6.662>	iustum Sarrana ducebat caede triumphum.
<sil. pun. 6.663>	aequoreum iuxta decus et nauale tropaeum,
<sil. pun. 6.664>	rostra gerens niuea surgebat mole columna.
<sil. pun. 6.665>	exuuias Marti ~donumque Du&lt;i&gt;lius, alto
<sil. pun. 6.666>	ante omnis mersa Poenorum classe, dicabat.
<sil. pun. 6.667>	cui, nocturnus honos, funalia clara sacerque
<sil. pun. 6.668>	post epulas tibicen adest, castosque penatis
<sil. pun. 6.669>	insignis laeti repetebat murmure cantus.
<sil. pun. 6.670>	cernit et extremos defuncti ciuis honores:
<sil. pun. 6.671>	Scipio ductoris celebrabat funera Poeni,
<sil. pun. 6.672>	Sardoa uictor terra. uidet inde ruentem
<sil. pun. 6.673>	litoribus Libycis dispersa per agmina pubem;
<sil. pun. 6.674>	instabat crista fulgens et terga premebat
<sil. pun. 6.675>	Regulus: Autololes Nomadesque et Maurus et Hammon
<sil. pun. 6.676>	et Garamas positis dedebant oppida telis.
<sil. pun. 6.677>	lentus harenoso spumabat Bagrada campo
<sil. pun. 6.678>	uiperea sanie, turmisque minantibus ultro
<sil. pun. 6.679>	pugnabat serpens et cum duce bella gerebat.
<sil. pun. 6.680>	necnon proiectum puppi frustraque uocantem
<sil. pun. 6.681>	numina Amyclaeum mergebat perfida ponto
<sil. pun. 6.682>	rectorem manus, et seras tibi, Regule, poenas
<sil. pun. 6.683>	Xanthippus digni pendebat in aequore leti.
<sil. pun. 6.684>	addiderant geminas medio consurgere fluctu
<sil. pun. 6.685>	Aegatis: lacerae circum fragmenta uideres
<sil. pun. 6.686>	classis et effusos fluitare in gurgite Poenos.
<sil. pun. 6.687>	possessor pelagi pronaque Lutatius aura
<sil. pun. 6.688>	captiuas puppis ad litora uictor agebat.
<sil. pun. 6.689>	haec inter iuncto religatus in ordine Hamilcar,
<sil. pun. 6.690>	ductoris genitor, cunctarum ab imagine rerum
<sil. pun. 6.691>	totius in sese uulgi conuerterat ora.
<sil. pun. 6.692>	sed Pacis faciem et pollutas foederis aras
<sil. pun. 6.693>	deceptumque Iouem ac dictantis iura Latinos
<sil. pun. 6.694>	cernere erat. strictas trepida ceruice securis
<sil. pun. 6.695>	horrebat Libys, ac summissis ordine palmis
<sil. pun. 6.696>	orantes ueniam iurabant inrita pacta.
<sil. pun. 6.697>	haec Eryce e summo spectabat laeta Dione.
<sil. pun. 6.698>	Quae postquam infesto percensuit omnia uultu
<sil. pun. 6.699>	adridens Poenus, lenta proclamat ab ira:
<sil. pun. 6.700>	'Non leuiora dabis nostris inscribere tectis
<sil. pun. 6.701>	acta meae dextrae: captam, Carthago, Saguntum
<sil. pun. 6.702>	da spectare, simul flamma ferroque ruentem;
<sil. pun. 6.703>	perfodiant patres natorum membra. nec Alpes
<sil. pun. 6.704>	exiguus domitas capiet locus: ardua celsis
<sil. pun. 6.705>	persultet iuga uictor equis Garamasque Nomasque.
<sil. pun. 6.706>	addes Ticini spumantis sanguine ripas
<sil. pun. 6.707>	et nostrum Trebiam et Trasimenni litora Tusci
<sil. pun. 6.708>	clausa cadaueribus. ruat ingens corpore et armis
<sil. pun. 6.709>	Flaminius, fugiat consul manante cruore
<sil. pun. 6.710>	Scipio et ad socios nati ceruice uehatur.
<sil. pun. 6.711>	haec mitte in populos, et adhuc maiora dabuntur.
<sil. pun. 6.712>	flagrantem effinges facibus, Carthago, Libyssis
<sil. pun. 6.713>	Romam et deiectum Tarpeia rupe Tonantem.
<sil. pun. 6.714>	interea uos, ut dignum est, ista (ocius ite)
<sil. pun. 6.715>	o iuuenes, quorum dextris mihi tanta geruntur,
<sil. pun. 6.716>	in cineres monumenta date atque inuoluite flammis.'

<sil. pun. 7.1>	Interea trepidis Fabius spes unica rebus.
<sil. pun. 7.2>	ille quidem socios atque aegram uulnere praeceps
<sil. pun. 7.3>	Ausoniam armabat uiridique ad dura laborum
<sil. pun. 7.4>	bellator senio iam castra mouebat in hostem,
<sil. pun. 7.5>	sed mens humana maior non tela nec enses
<sil. pun. 7.6>	nec fortis spectabat equos. tot milia contra
<sil. pun. 7.7>	Poenorum inuictumque ducem, tot in agmina solus
<sil. pun. 7.8>	ibat et in sese cuncta arma uirosque gerebat.
<sil. pun. 7.9>	ac ni sacra seni uis impressumque fuisset
<sil. pun. 7.10>	sistere Fortunam cunctando aduersa fouentem,
<sil. pun. 7.11>	ultima Dardanii transisset nominis aetas.
<sil. pun. 7.12>	ille modum superis in Punica castra fauoris
<sil. pun. 7.13>	addidit et Libyae finem inter prospera bella
<sil. pun. 7.14>	uincendi statuit. tumefactum cladibus ille
<sil. pun. 7.15>	Hesperiis lento Poenum moderamine lusit.
<sil. pun. 7.16>	summe ducum, qui regna iterum labentia Troiae
<sil. pun. 7.17>	et fluxas Latii res maiorumque labores,
<sil. pun. 7.18>	qui Carmentis opes et regna Euandria seruas,
<sil. pun. 7.19>	surge, age et emerito sacrum caput insere caelo.
<sil. pun. 7.20>	At Libyae ductor, postquam noua nomina lecto
<sil. pun. 7.21>	dictatore uigent, raptim mutata Latinis
<sil. pun. 7.22>	imperia haud frustra reputans, cognoscere hauebat,
<sil. pun. 7.23>	quae fortuna uiro, quodnam decus, ultima fessis
<sil. pun. 7.24>	ancora cur Fabius, quem post tot Roma procellas
<sil. pun. 7.25>	Hannibali putet esse parem. feruore carentes
<sil. pun. 7.26>	angebant anni fraudique inaperta senectus.
<sil. pun. 7.27>	ocius accitum captiuo ex agmine poscit
<sil. pun. 7.28>	progeniem ritusque ducis dextraeque labores.
<sil. pun. 7.29>	Cilnius, Arreti Tyrrhenis ortus in oris,
<sil. pun. 7.30>	clarum nomen erat. sed laeua adduxerat hora
<sil. pun. 7.31>	Ticini iuuenem ripis, fususque ruentis
<sil. pun. 7.32>	uulnere equi Libycis praebebat colla catenis.
<sil. pun. 7.33>	hic ardens exire malis et rumpere uitam,
<sil. pun. 7.34>	'Non cum Flaminio tibi res, nec feruida Gracchi
<sil. pun. 7.35>	in manibus consulta:' inquit 'Tirynthia gens est;
<sil. pun. 7.36>	quam si fata tuis genuissent, Hannibal, oris,
<sil. pun. 7.37>	terrarum imperium Carthaginis arce uideres.
<sil. pun. 7.38>	non ego te longa serie per singula ducam.
<sil. pun. 7.39>	hoc sat erit: nosces Fabios certamine ab uno.
<sil. pun. 7.40>	Veientum populi uiolata pace negabant
<sil. pun. 7.41>	acceptare iugum, ac uicino Marte furebat
<sil. pun. 7.42>	ad portas bellum, consulque ciebat ad arma.
<sil. pun. 7.43>	dilectus uetiti, priuataque castra penates
<sil. pun. 7.44>	Herculei impleuere. domo, mirabile, ab una
<sil. pun. 7.45>	patricius iunctis exercitus ibat in armis.
<sil. pun. 7.46>	ter centum exiluere duces. quocumque liberet
<sil. pun. 7.47>	uno non pauidus rexisses bella magistro.
<sil. pun. 7.48>	sed dirum egressis omen: Scelerata minaci
<sil. pun. 7.49>	stridentis sonitu tremuerunt limina portae,
<sil. pun. 7.50>	maximaque Herculei mugiuit numinis ara.
<sil. pun. 7.51>	inuasere hostem, numerarique aspera uirtus
<sil. pun. 7.52>	haud est passa uiros, et plures milite caedes.
<sil. pun. 7.53>	saepe globo densi, saepe et per deuia passim
<sil. pun. 7.54>	dispersi subiere uices, meritique labore
<sil. pun. 7.55>	aequato, nulli quisquam uirtute secundus,
<sil. pun. 7.56>	ducere ter centum Tarpeia ad templa triumphos.
<sil. pun. 7.57>	spes heu fallaces oblitaque corda, caducum
<sil. pun. 7.58>	mortali quodcumque datur! grex ille uirorum,
<sil. pun. 7.59>	qui Fabia gente incolumi deforme putabat
<sil. pun. 7.60>	publica bella geri, pariter cecidere deorum
<sil. pun. 7.61>	inuidia, subitis circumuenientibus armis.
<sil. pun. 7.62>	nec tamen occisos est cur laetere. supersunt
<sil. pun. 7.63>	quot tibi si&lt;n&gt;t Libyaeque satis: certauerit unus
<sil. pun. 7.64>	ter centum dextris. tam uiuida membra laborque
<sil. pun. 7.65>	prouidus et cauta sollertia tecta quiete.
<sil. pun. 7.66>	nec uero, calidi, nunc tu, cui sanguinis aetas,
<sil. pun. 7.67>	foderis in pugna uelocius ilia planta
<sil. pun. 7.68>	bellatoris equi frenisque momorderis ora.'
<sil. pun. 7.69>	quem cernens auidum leti post talia Poenus,
<sil. pun. 7.70>	'Nequiquam nostras, demens,' ait 'elicis iras
<sil. pun. 7.71>	et captiua paras moriendo euadere uincla.
<sil. pun. 7.72>	uiuendum est. arta seruentur colla catena.'
<sil. pun. 7.73>	haec iuuenis, diuisque tumens ausisque secundis.
<sil. pun. 7.74>	At patres Latiasque nurus raptabat ad aras
<sil. pun. 7.75>	cura deum. maesto suffusae lumina uultu
<sil. pun. 7.76>	femineus matres graditur chorus: ordine longo
<sil. pun. 7.77>	Iunoni pallam conceptaque uota dicabant:
<sil. pun. 7.78>	'Huc ades, o regina deum, gens casta precamur
<sil. pun. 7.79>	et ferimus, digno quaecumque est nomine, turba
<sil. pun. 7.80>	Ausonidum pulchrumque et, acu et subtemine fuluo
<sil. pun. 7.81>	quod nostrae neuere manus, uenerabile donum.
<sil. pun. 7.82>	ac dum decrescit matrum metus, hoc tibi, diua,
<sil. pun. 7.83>	interea uelamen erit. si pellere nostris
<sil. pun. 7.84>	Marmaricam terris nubem dabis, omnis in auro
<sil. pun. 7.85>	pressa tibi uaria fulgebit gemma corona.'
<sil. pun. 7.86>	necnon et proprio uenerantur Pallada dono
<sil. pun. 7.87>	Phoebumque armigerumque deum primamque Dionen.
<sil. pun. 7.88>	tanta adeo, cum res trepidae, reuerentia diuum
<sil. pun. 7.89>	nascitur: at rarae fumant felicibus arae.
<sil. pun. 7.90>	Dum Roma antiquos templis indicit honores,
<sil. pun. 7.91>	iam Fabius, tacito procedens agmine et arte
<sil. pun. 7.92>	bellandi lento similis, praecluserat omnis
<sil. pun. 7.93>	fortunaeque hostique uias. discedere signis
<sil. pun. 7.94>	haud licitum, summumque decus, quo tollis ad astra
<sil. pun. 7.95>	imperii, Romane, caput, parere docebat.
<sil. pun. 7.96>	uerum ubi prima satis conspecta in montibus altis
<sil. pun. 7.97>	signa procul fulsitque nouis exercitus armis,
<sil. pun. 7.98>	arrectae spes Sidonii, feruetque secundis
<sil. pun. 7.99>	fortunae iuuenis. uincendi sola uidetur,
<sil. pun. 7.100>	quod nondum steterint acies, mora: 'Pergite,' clamat
<sil. pun. 7.101>	'ite citi, ruite ad portas, propellite uallum
<sil. pun. 7.102>	pectoribus. quantum campi distamus, ad umbras
<sil. pun. 7.103>	tantum hosti superest. resides ad bella uocantur,
<sil. pun. 7.104>	quis pudeat certare, senes. quodcumque uidetis,
<sil. pun. 7.105>	hoc reliquum est, primo damnatum ut inutile bello.
<sil. pun. 7.106>	en, ubi nunc Gracchi atque ubi nunc sunt fulmina gentis
<sil. pun. 7.107>	Scipiadae? pulsi Ausonia non ante pauentem
<sil. pun. 7.108>	dimisere fugam quam terror ad ultima mundi
<sil. pun. 7.109>	Oceanumque tulit. profugus nunc errat uterque
<sil. pun. 7.110>	nomina nostra tremens et ripas seruat Hiberi.
<sil. pun. 7.111>	est etiam, cur Flaminio mihi gloria caeso
<sil. pun. 7.112>	creuerit, et titulis libeat cur figere nostris
<sil. pun. 7.113>	crudum Marte uiri nomen. quot demere noster
<sil. pun. 7.114>	huic annos Fabio gladius ualet! et tamen audet.
<sil. pun. 7.115>	audeat. haud ultra faxo spectetur in armis.'
<sil. pun. 7.116>	Talia uociferans uolucri rapit agmina cursu
<sil. pun. 7.117>	ac praeuectus equo nunc dextra prouocat hostem
<sil. pun. 7.118>	nunc uoce increpitat, missa nunc eminus hasta
<sil. pun. 7.119>	fertur ouans pugnaeque agitat simulacra futurae:
<sil. pun. 7.120>	ut Thetidis proles Phrygiis Vulcania campis
<sil. pun. 7.121>	arma tulit, clipeo amplexus terramque polumque
<sil. pun. 7.122>	maternumque fretum totumque in imagine mundum.
<sil. pun. 7.123>	Cassarum sedet irarum spectator et alti
<sil. pun. 7.124>	celsus colle iugi domat exultantia corda
<sil. pun. 7.125>	infractasque minas dilato Marte fatigat
<sil. pun. 7.126>	sollers cunctandi Fabius, ceu nocte sub atra
<sil. pun. 7.127>	munitis pastor stabulis per ouilia clausum
<sil. pun. 7.128>	impauidus somni seruat pecus: effera saeuit
<sil. pun. 7.129>	atque impasta trucis ululatus turba luporum
<sil. pun. 7.130>	exercet morsuque quatit restantia claustra. 
<sil. pun. 7.131>	Inritus incepti mouet inde atque Apula tardo
<sil. pun. 7.132>	arua Libys passu legit ac nunc ualle residit
<sil. pun. 7.133>	conditus occulta, si praecipitare sequentem
<sil. pun. 7.134>	atque inopinata detur circumdare fraude,
<sil. pun. 7.135>	nunc nocturna parat caecae celantibus umbris
<sil. pun. 7.136>	furta uiae retroque abitum fictosque timores
<sil. pun. 7.137>	adsimulat, tum castra citus deserta relicta
<sil. pun. 7.138>	ostentat praeda atque inuitat prodigus hostem:
<sil. pun. 7.139>	qualis Maeonia passim Maeandrus in ora,
<sil. pun. 7.140>	cum sibi gurgitibus flexis reuolutus oberrat.
<sil. pun. 7.141>	nulla uacant incepta dolis: simul omnia uersat
<sil. pun. 7.142>	miscetque exacuens uaria ad conamina mentem,
<sil. pun. 7.143>	sicut aquae splendor radiatus lampade solis
<sil. pun. 7.144>	dissultat per tecta uaga sub imagine uibrans
<sil. pun. 7.145>	luminis et tremula laquearia uerberat umbra.
<sil. pun. 7.146>	iamque dolore furens ita secum immurmurat ira:
<sil. pun. 7.147>	'Obuia si primus nobis hic tela tulisset,
<sil. pun. 7.148>	nullane nunc Trebiae et Trasimenni nomina? nulli
<sil. pun. 7.149>	lugerent Itali? numquam Phaethontius amnis
<sil. pun. 7.150>	sanguinea pontum turbasset decolor unda?
<sil. pun. 7.151>	inuentum, dum se cohibet terimurque sedendo,
<sil. pun. 7.152>	uincendi genus. en quotiens, uelut obuius iret,
<sil. pun. 7.153>	discinxit ratione dolos fraudesque resoluit.'
<sil. pun. 7.154>	haec secum, medio somni cum bucina noctem
<sil. pun. 7.155>	diuideret, iamque excubias sortitus iniquas
<sil. pun. 7.156>	tertius abrupta uigil iret ad arma quiete.
<sil. pun. 7.157>	uertit iter Daunique retro tellure relicta
<sil. pun. 7.158>	Campanas remeat notus populator in oras.
<sil. pun. 7.159>	hic uero, intrauit postquam uberis arua Falerni
<sil. pun. 7.160>	(diues ea et numquam tellus mentita colono),
<sil. pun. 7.161>	addunt frugiferis inimica incendia ramis.
<sil. pun. 7.162>	Haud fas, Bacche, tuos tacitum tramittere honores,
<sil. pun. 7.163>	quamquam magna incepta uocent. memorabere, sacri
<sil. pun. 7.164>	largitor laticis, grauidae cui nectare uites
<sil. pun. 7.165>	nulli dant prelis nomen praeferre Falernis.
<sil. pun. 7.166>	Massica sulcabat meliore Falernus in aeuo
<sil. pun. 7.167>	ensibus ignotis senior iuga. pampinus umbras
<sil. pun. 7.168>	nondum uua uiridis nudo texebat in aruo,
<sil. pun. 7.169>	pocula nec norant sucis mulcere Lyaei,
<sil. pun. 7.170>	fonte sitim et pura soliti defendere lympha.
<sil. pun. 7.171>	attulit hospitio pergentem ad litora Calpes
<sil. pun. 7.172>	extremumque diem pes dexter et hora Lyaeum,
<sil. pun. 7.173>	nec pigitum paruosque lares humilisque subire
<sil. pun. 7.174>	limina caelicolam tecti. cepere uolentem
<sil. pun. 7.175>	fumosi postes et ritu pauperis aeui
<sil. pun. 7.176>	ante focos mensae, laetus nec senserat hospes
<sil. pun. 7.177>	aduenisse deum. sed enim de more parentum
<sil. pun. 7.178>	grato cursabat studio instabatque senectae,
<sil. pun. 7.179>	donec, opes festas, puris nunc poma canistris
<sil. pun. 7.180>	composuit, nunc inriguis citus extulit hortis
<sil. pun. 7.181>	rorantis umore dapes, tum lacte fauisque
<sil. pun. 7.182>	distinxit dulcis epulas nulloque cruore
<sil. pun. 7.183>	polluta castus mensa Cerealia dona
<sil. pun. 7.184>	attulit ac primum Vestae detersit honorem
<sil. pun. 7.185>	undique et in mediam iecit libamina flammam.
<sil. pun. 7.186>	deesse tuos latices, hac sedulitate senili
<sil. pun. 7.187>	captus, Iacche, uetas. subito, mirabile dictu,
<sil. pun. 7.188>	fagina pampineo spumarunt pocula suco,
<sil. pun. 7.189>	pauperis hospitii pretium, uilisque rubenti
<sil. pun. 7.190>	fluxit mulctra mero, et quercu in cratera cauata
<sil. pun. 7.191>	dulcis odoratis umor sudauit ab uuis.
<sil. pun. 7.192>	'En cape' Bacchus ait 'nondum tibi nota, sed olim
<sil. pun. 7.193>	uiticolae nomen peruulgatura Falerni
<sil. pun. 7.194>	munera,' et haud ultra latuit deus. inde nitentem
<sil. pun. 7.195>	lumine purpureo frontem cinxere corymbi,
<sil. pun. 7.196>	et fusae per colla comae, dextraque pependit
<sil. pun. 7.197>	cantharus, ac uitis thyrso delapsa uirenti
<sil. pun. 7.198>	festas Nysaeo redimiuit palmite mensas.
<sil. pun. 7.199>	nec facilis laeto certasse, Falerne, sapori,
<sil. pun. 7.200>	postquam iterata tibi sunt pocula, iam pede risum,
<sil. pun. 7.201>	iam lingua titubante moues, patrioque Lyaeo
<sil. pun. 7.202>	tempora quassatus, grates et praemia digna
<sil. pun. 7.203>	uix intellectis conaris reddere uerbis,
<sil. pun. 7.204>	donec composuit luctantia lumina Somnus,
<sil. pun. 7.205>	Somnus, Bacche, tibi comes additus. hinc ubi primo
<sil. pun. 7.206>	ungula dispersit rores Phaethontia Phoebo,
<sil. pun. 7.207>	uuiferis late florebat Massicus aruis
<sil. pun. 7.208>	miratus nemora et lucentis sole racemos.
<sil. pun. 7.209>	it monti decus, atque ex illo tempore diues
<sil. pun. 7.210>	Tmolus &lt;et&gt; ambrosiis Ariusia pocula sucis
<sil. pun. 7.211>	ac Methymna ferox lacibus cessere Falernis.
<sil. pun. 7.212>	Haec tum uasta dabat terrisque infestus agebat
<sil. pun. 7.213>	Hannibal, et sicci stimulabant sanguinis enses,
<sil. pun. 7.214>	ludificante ducem Fabio. iamque improba castris
<sil. pun. 7.215>	Ausoniis uota et pugnandi praua libido
<sil. pun. 7.216>	gliscebat: proni decurrere monte parabant.
<sil. pun. 7.217>	Da famae, da, Musa, uirum, cui uincere bina
<sil. pun. 7.218>	concessum castra et geminos domitare furores.
<sil. pun. 7.219>	'Feruida si nobis corda abruptumque putassent
<sil. pun. 7.220>	ingenium patres et si clamoribus' inquit
<sil. pun. 7.221>	'turbari facilem mentem, non ultima rerum
<sil. pun. 7.222>	et deplorati mandassent Martis habenas.
<sil. pun. 7.223>	stat pensata diu belli sententia: uincam
<sil. pun. 7.224>	seruare inuitos urgentisque ultima fata.
<sil. pun. 7.225>	nulli per Fabium e uobis cecidisse licebit.
<sil. pun. 7.226>	si lucis piget et supremis esse cupido est
<sil. pun. 7.227>	nominis Ausonii taedetque in tempore tali
<sil. pun. 7.228>	nullum clade noua claraeque fragore ruinae
<sil. pun. 7.229>	insignem fecisse locum, reuocandus ab atris
<sil. pun. 7.230>	Flaminius uobis est sedibus. ille ruendi
<sil. pun. 7.231>	iam dudum properans signum auspiciumque dedisset.
<sil. pun. 7.232>	an nondum praeceps uicinaque fata uidetis?
<sil. pun. 7.233>	una, ut debellet, satis est uictoria Poeno.
<sil. pun. 7.234>	state, uiri, et sentite ducem. cum optabile tempus
<sil. pun. 7.235>	deposcet dextras, tunc ista ferocia dicta
<sil. pun. 7.236>	aequentur factis. non est, mihi credite, non est
<sil. pun. 7.237>	arduus in pugnas ferri labor: una reclusis
<sil. pun. 7.238>	omnes iam portis in campum effuderit hora.
<sil. pun. 7.239>	magnum illud solisque datum, quos mitis euntis
<sil. pun. 7.240>	Iuppiter aspexit, magnum est ex hoste reuerti.
<sil. pun. 7.241>	fortunae Libys incumbit flatuque secundo
<sil. pun. 7.242>	fidit agens puppim. dum desinat aura sinusque
<sil. pun. 7.243>	destituat tumidos subducto flamine uentus,
<sil. pun. 7.244>	in rem cunctari fuerit. non ulla perenni
<sil. pun. 7.245>	amplexu Fortuna fouet. iam copia quanto
<sil. pun. 7.246>	artior et nullo Tyriis certamine quantum
<sil. pun. 7.247>	detritum est famae! quin inter cetera nostra
<sil. pun. 7.248>	haud laude afuerit, modo qui++sed parcere dictis
<sil. pun. 7.249>	sit melius. iam uos acies et proelia et hostem
<sil. pun. 7.250>	poscitis? o maneat, superi, fiducia talis!
<sil. pun. 7.251>	interea exclusa maioris sorte pericli
<sil. pun. 7.252>	me solum, quaeso, toti me opponite bello.'
<sil. pun. 7.253>	his dictis fractus furor et rabida arma quierunt:
<sil. pun. 7.254>	ut, cum turbatis placidum caput extulit undis
<sil. pun. 7.255>	Neptunus totumque uidet totique uidetur
<sil. pun. 7.256>	regnator ponto, saeui fera murmura uenti
<sil. pun. 7.257>	dimittunt nullasque mouent in frontibus alas,
<sil. pun. 7.258>	tum sensim infusa tranquilla per aequora pace
<sil. pun. 7.259>	languentes tacito lucent in litore fluctus.
<sil. pun. 7.260>	Sensit cura sagax Poeni fraudisque ueneno
<sil. pun. 7.261>	adgreditur mentes. pauca atque haec ruris auiti
<sil. pun. 7.262>	iugera nec multis Fabius uertebat aratris:
<sil. pun. 7.263>	Massicus uuiferis addebat nomina glaebis.
<sil. pun. 7.264>	hinc pestem placitum moliri et spargere causas
<sil. pun. 7.265>	in castra ambiguas. ferro flammisque pepercit
<sil. pun. 7.266>	suspectamque loco pacem dedit arte maligna
<sil. pun. 7.267>	ceu clandestino traheretur foedere bellum.
<sil. pun. 7.268>	Intellectus erat Fabio, Tyriosque uidebat
<sil. pun. 7.269>	dictator saeuire dolos. sed non uacat ~aegre
<sil. pun. 7.270>	inuidiam gladios inter lituosque timere
<sil. pun. 7.271>	et dubia morsus famae depellere pugna,
<sil. pun. 7.272>	donec reptantem et nequiquam saepe trahendo
<sil. pun. 7.273>	huc illuc castra scrutantem proelia Poenum,
<sil. pun. 7.274>	qua nemorosa iuga et scopulosi uertice colles
<sil. pun. 7.275>	exurgunt, clausit sparsa ad diuortia turma.
<sil. pun. 7.276>	hinc Laestrygoniae saxoso monte premebant
<sil. pun. 7.277>	a tergo rupes, undosis squalida terris
<sil. pun. 7.278>	hinc Literna palus, nec ferri aut militis usum
<sil. pun. 7.279>	poscebat regio, saeptos sed fraude locorum
<sil. pun. 7.280>	arta fames poenas miserae exactura Sagunti
<sil. pun. 7.281>	urgebat, finisque aderat Carthaginis armis.
<sil. pun. 7.282>	Cuncta per et terras et lati stagna profundi
<sil. pun. 7.283>	condiderat somnus, positoque labore dierum
<sil. pun. 7.284>	pacem nocte datam mortalibus orbis agebat.
<sil. pun. 7.285>	at non Sidonium curis flagrantia corda
<sil. pun. 7.286>	ductorem uigilesque metus haurire sinebant
<sil. pun. 7.287>	dona soporiferae noctis. nam membra cubili
<sil. pun. 7.288>	erigit et fului circumdat pelle leonis,
<sil. pun. 7.289>	qua super instratos proiectus gramine campi
<sil. pun. 7.290>	presserat ante toros. tunc ad tentoria fratris
<sil. pun. 7.291>	fert gressus uicina citos. nec degener ille
<sil. pun. 7.292>	belligeri ritus taurino membra iacebat
<sil. pun. 7.293>	effultus tergo et mulcebat tristia somno.
<sil. pun. 7.294>	haud procul hasta uiri terrae defixa propinquae,
<sil. pun. 7.295>	et dir&lt;a&gt; e summa pendebat cuspide cassis;
<sil. pun. 7.296>	at clipeus circa loricaque et ensis et arcus
<sil. pun. 7.297>	et telum Baliare simul tellure quiescunt.
<sil. pun. 7.298>	iuxta lecta manus, iuuenes in Marte probati,
<sil. pun. 7.299>	et sonipes strato carpebat gramina dorso.
<sil. pun. 7.300>	ut pepulere leuem intrantis uestigia somnum,
<sil. pun. 7.301>	'Heus!' inquit (pariterque manus ad tela ferebat)
<sil. pun. 7.302>	'quae te cura uigil fessum, germane, fatigat?'
<sil. pun. 7.303>	ac iam constiterat sociosque in caespite fusos
<sil. pun. 7.304>	incussa reuocat castrorum ad munera planta,
<sil. pun. 7.305>	cum Libyae ductor: 'Fabius me noctibus aegris,
<sil. pun. 7.306>	in curas Fabius nos excitat, illa senectus
<sil. pun. 7.307>	heu fatis quae sola meis currentibus obstat!
<sil. pun. 7.308>	cernis ut armata circumfundare corona,
<sil. pun. 7.309>	et uallet clausos collectus miles in orbe&lt;m&gt;.
<sil. pun. 7.310>	uerum, age, nunc quando res artae, percipe porro
<sil. pun. 7.311>	quae meditata mihi. latos correpta per agros
<sil. pun. 7.312>	armenta adsueto belli de more secuntur.
<sil. pun. 7.313>	cornibus arentis edicam innectere ramos
<sil. pun. 7.314>	sarmentique leuis fronti religare maniplos,
<sil. pun. 7.315>	admotus cum feruorem disperserit ignis
<sil. pun. 7.316>	ut passim exultent stimulante dolore iuuenci
<sil. pun. 7.317>	et uaga per collis ceruice incendia iactent.
<sil. pun. 7.318>	tum terrore nouo trepidus laxabit iniquas
<sil. pun. 7.319>	custos excubias maioraque nocte timebit.
<sil. pun. 7.320>	si cordi consulta (moras extrema recusant)
<sil. pun. 7.321>	accingamur' ait. gemino tentoria gressu
<sil. pun. 7.322>	inde petunt. ingens clipeo ceruice reposta
<sil. pun. 7.323>	inter equos interque uiros interque iacebat
<sil. pun. 7.324>	capta manu spolia et rorantia caede Maraxes
<sil. pun. 7.325>	ac dirum, in somno ceu bella capesseret, amens
<sil. pun. 7.326>	clamorem tum forte dabat dextraque tremente
<sil. pun. 7.327>	arma toro et notum quaerebat feruidus ensem.
<sil. pun. 7.328>	huic Mago, inuersa quatiens ut dispulit hasta
<sil. pun. 7.329>	bellantem somnum, 'Tenebris, fortissime ductor,
<sil. pun. 7.330>	iras compesce atque in lucem proelia differ.
<sil. pun. 7.331>	ad fraudem occultamque fugam tutosque receptus
<sil. pun. 7.332>	nunc nocte utendum est. arentis nectere frondes
<sil. pun. 7.333>	cornibus et latis accensa immittere siluis
<sil. pun. 7.334>	armenta, oppositi reserent quo claustra manipli,
<sil. pun. 7.335>	germanus parat atque obsessa euellere castra.
<sil. pun. 7.336>	emergamus, et hic Fabio persuadeat astus
<sil. pun. 7.337>	non certare dolis.' nihil hinc cunctante, sed acris
<sil. pun. 7.338>	incepti laeto iuuene, ad tentoria Acherrae
<sil. pun. 7.339>	festinant, cui parca quies minimumque soporis,
<sil. pun. 7.340>	nec notum somno noctes aequare: feroci
<sil. pun. 7.341>	peruigil inseruibat equo fessumque leuabat
<sil. pun. 7.342>	tractando et frenis ora exagitata fouebat.
<sil. pun. 7.343>	at socii renouant tela arentemque cruorem
<sil. pun. 7.344>	ferro detergent et dant mucronibus iras.
<sil. pun. 7.345>	quid fortuna loci poscat, quid tempus, et ipsi
<sil. pun. 7.346>	quaenam agitent, pandunt et coeptis ire ministrum
<sil. pun. 7.347>	haud segnem hortantur. discurrit tessera castris,
<sil. pun. 7.348>	intentiquo docent, quae sint properanda, mone&lt;n&gt;tque
<sil. pun. 7.349>	quisque suos: instat trepidis stimulatque ruentis
<sil. pun. 7.350>	nauus abire timor, dum caeca silentia dumque
<sil. pun. 7.351>	maiores umbrae. rapida iam subdita peste
<sil. pun. 7.352>	uirgulta atque altis surgunt e cornibus ignes.
<sil. pun. 7.353>	hic uero ut, gliscente malo et quassantibus aegra
<sil. pun. 7.354>	armentis capita, adiutae pinguescere flammae
<sil. pun. 7.355>	coepere et uincens fumos erumpere uertex,
<sil. pun. 7.356>	per collis dumosque (lues agit atra) per altos
<sil. pun. 7.357>	saxosi scopulos montis lymphata feruntur
<sil. pun. 7.358>	corpora anhela boum, atque obsessis naribus igni
<sil. pun. 7.359>	luctantur frustra rabidi mugire iuuenci.
<sil. pun. 7.360>	per iuga, per uallis errat Vulcania pestis
<sil. pun. 7.361>	nusquam stante malo, uicinaque litora fulgent:
<sil. pun. 7.362>	quam multa adfixus caelo sub nocte serena
<sil. pun. 7.363>	fluctibus e mediis sulcator nauita ponti
<sil. pun. 7.364>	astra uidet, quam multa uidet, feruoribus atris
<sil. pun. 7.365>	cum Calabros urunt ad pinguia pabula saltus,
<sil. pun. 7.366>	uertice Gargani residens incendia pastor.
<sil. pun. 7.367>	At facie subita uolitantum montibus altis
<sil. pun. 7.368>	flammarum, quis tunc ce&lt;ci&gt;dit custodia sorti,
<sil. pun. 7.369>	horrere atque ipsos nullo spargente uagari
<sil. pun. 7.370>	credere et indomitos pasci sub collibus ignes.
<sil. pun. 7.371>	caelone exciderint, et magna fulmina dextra
<sil. pun. 7.372>	torserit Omnipotens, an caecis rupta cauernis
<sil. pun. 7.373>	fuderit egestas accenso sulphure flammas
<sil. pun. 7.374>	infelix tellus, media in formidine quaerunt.
<sil. pun. 7.375>	iamque abeunt, faucesque uiae citus occupat armis
<sil. pun. 7.376>	Poenus et in patulos exultans emicat agros.
<sil. pun. 7.377>	huc tamen usque uigil processerat arte regendi
<sil. pun. 7.378>	dictator Trebiam et Tusci post stagna profundi,
<sil. pun. 7.379>	esset ut Hannibali Fabium Romanaque tela
<sil. pun. 7.380>	euasisse satis. quin et uestigia pulsi
<sil. pun. 7.381>	et gressus premeret castris, ni sacra uocarent
<sil. pun. 7.382>	ad patrios ueneranda deos. tum uersus ad urbem
<sil. pun. 7.383>	adloquitur iuuenem, cui mos tramittere signa
<sil. pun. 7.384>	et belli summam primasque iubebat habenas,
<sil. pun. 7.385>	atque his praeformat dictis fingitque monendo:
<sil. pun. 7.386>	'Si factis nondum, Minuci, te cauta probare
<sil. pun. 7.387>	erudiit Fortuna meis, nec ducere uerba
<sil. pun. 7.388>	ad uerum decus ac prauis arcere ualebunt.
<sil. pun. 7.389>	uidisti clausum Hannibalem. nil miles et alae
<sil. pun. 7.390>	iuuere aut densis legio conferta maniplis.
<sil. pun. 7.391>	testor te, solus clausi nec deinde morabor.
<sil. pun. 7.392>	dis sine me libare dapem et sollemnia ferre:
<sil. pun. 7.393>	hunc iterum atque iterum uinctum uel montibus altis
<sil. pun. 7.394>	amnibus aut rapidis (modo pugna absistite) tradam.
<sil. pun. 7.395>	interea (crede experto, non fallimus) aegris
<sil. pun. 7.396>	nil mouisse salus rebus. sit gloria multis
<sil. pun. 7.397>	et placeat, quippe egregium, prosternere ferro
<sil. pun. 7.398>	hostem, sed Fabio sit uos seruasse triumphus.
<sil. pun. 7.399>	plena tibi castra atque intactus uulnere miles
<sil. pun. 7.400>	creditur: hos nobis (erit haec ti&lt;bi&gt; gloria) redde.
<sil. pun. 7.401>	iam cernes Libycum hu&lt;i&gt;c uallo adsultare leonem,
<sil. pun. 7.402>	iam praedas offerre tibi, iam uertere terga,
<sil. pun. 7.403>	respectantem adeo atque iras cum fraude coquentem.
<sil. pun. 7.404>	claude, oro, castra et cunctas spes eripe pugnae.
<sil. pun. 7.405>	haec monuisse satis. sed si compescere corda
<sil. pun. 7.406>	non datur oranti, magno te iure pioque
<sil. pun. 7.407>	dictator capere arma ueto.' sic castra relinquens
<sil. pun. 7.408>	uallarat monitis ac se referebat ad urbem.
<sil. pun. 7.409>	Ecce autem flatu classis Phoenissa secundo
<sil. pun. 7.410>	litora Caietae Laestrygoniosque recessus
<sil. pun. 7.411>	sulcabat rostris portusque intrarat apertos
<sil. pun. 7.412>	ac totus multo spumabat remige pontus,
<sil. pun. 7.413>	cum trepidae fremitu uitreis e sedibus antri
<sil. pun. 7.414>	aequoreae pelago simul emersere sorores
<sil. pun. 7.415>	ac possessa uident infestis litora proris.
<sil. pun. 7.416>	tum magno perculsa metu Nereia turba
<sil. pun. 7.417>	attonitae propere refluunt ad limina nota,
<sil. pun. 7.418>	Telebou&lt;m&gt; medio surgunt qua regna profundo
<sil. pun. 7.419>	pumiceaeque procul sedes. immanis in antro
<sil. pun. 7.420>	conditur abrupto Proteus ac spumea late
<sil. pun. 7.421>	cautibus obiectis reiectat caerula uates.
<sil. pun. 7.422>	is postquam (sat gnarus enim rerumque metusque)
<sil. pun. 7.423>	per uarias lusit formas et terruit atri
<sil. pun. 7.424>	serpentis squamis horrendaque sibila torsit
<sil. pun. 7.425>	aut fremuit toruo mutatus membra leone,
<sil. pun. 7.426>	'Dicite,' ait 'quae causa uiae? quisue ora repente
<sil. pun. 7.427>	peruasit pallor? cur scire futura libido?'
<sil. pun. 7.428>	Ad quae Cymodoce, Nympharum maxima natu
<sil. pun. 7.429>	Italidum: 'Nosti nostros, praesage, timores.
<sil. pun. 7.430>	quid Tyriae classes ereptaque litora nobis
<sil. pun. 7.431>	portendunt? num migrantur Rhoeteia regna
<sil. pun. 7.432>	in Libyam superis? aut hos Sarranus habebit
<sil. pun. 7.433>	nauita iam portus? patria num sede fugatae
<sil. pun. 7.434>	Atlantem et Calpen extrema habitabimus antra?'
<sil. pun. 7.435>	Tunc sic euoluens repetita exordia retro
<sil. pun. 7.436>	incipit ambiguus uates reseratque futura:
<sil. pun. 7.437>	'Laomedonteus Phrygia cum sedit in Ida
<sil. pun. 7.438>	pastor et errantis dumosa per auia tauros
<sil. pun. 7.439>	arguta reuocans ad roscida pascua canna
<sil. pun. 7.440>	audiuit sacrae lentus certamina formae,
<sil. pun. 7.441>	tum matris currus niueos agitabat olores
<sil. pun. 7.442>	tempora sollicitus litis seruasse Cupido.
<sil. pun. 7.443>	paruulus ex umero corytos et aureus arcus
<sil. pun. 7.444>	fulgebat, nutuque uetans trepidare parentem
<sil. pun. 7.445>	monstrabat grauidam telis se ferre pharetram.
<sil. pun. 7.446>	ast alius niuea comebat fronte capillos,
<sil. pun. 7.447>	purpureos alius uestis religabat amictus.
<sil. pun. 7.448>	cum sic suspirans roseo Venus ore decoros
<sil. pun. 7.449>	adloquitur natos: "Testis certissima uestrae
<sil. pun. 7.450>	ecce dies pietatis adest. quis credere saluis
<sil. pun. 7.451>	hoc ausit uobis? de forma atque ore (quid ultra
<sil. pun. 7.452>	iam superest rerum?) certat Venus. omnia paruis
<sil. pun. 7.453>	si mea tela dedi blando medicata ueneno,
<sil. pun. 7.454>	si uester, caelo ac terris qui foedera sancit,
<sil. pun. 7.455>	stat supplex, cum uultis, auus: uictoria nostra
<sil. pun. 7.456>	Cypron Idymaeas referat de Pallade palmas,
<sil. pun. 7.457>	de Iunone Paphos centum mihi fumet in aris."
<sil. pun. 7.458>	dumque haec aligeris instat Cytherea, sonabat
<sil. pun. 7.459>	omne nemus gradiente dea. iam bellica uirgo,
<sil. pun. 7.460>	aegide deposita et qua adsuetum casside crinem
<sil. pun. 7.461>	inuoluit, nec compta tamen pacemque serenis
<sil. pun. 7.462>	condiscens oculis, ibat lucoque ferebat
<sil. pun. 7.463>	praedicto sacrae uestigia concita plantae.
<sil. pun. 7.464>	parte alia intrabat iussis Saturnia siluis,
<sil. pun. 7.465>	iudicium Phrygis et fastus pastoris et Iden
<sil. pun. 7.466>	post fratris latura toros. postrema nitenti
<sil. pun. 7.467>	adfulsit uultu ridens Venus: omnia circa
<sil. pun. 7.468>	et nemora et penitus frondosis rupibus antra
<sil. pun. 7.469>	spirantem sacro traxerunt uertice odorem.
<sil. pun. 7.470>	nec iudex sedisse ualet, fessique nitoris
<sil. pun. 7.471>	luce cadunt oculi, ac metuit dubitasse uideri.
<sil. pun. 7.472>	sed uictae fera bella deae uexere per aequor,
<sil. pun. 7.473>	atque excisa suo pariter cum iudice Troia.
<sil. pun. 7.474>	tum pius Aeneas terris iactatus et undis
<sil. pun. 7.475>	Dardanios Itala posuit tellure penatis.
<sil. pun. 7.476>	dum cete ponto innabunt, dum sidera caelo
<sil. pun. 7.477>	lucebunt, dum sol Indo se litore tollet,
<sil. pun. 7.478>	hic regna et nullae regnis per saecula metae.
<sil. pun. 7.479>	at uos, o natae, currit dum immobile filum,
<sil. pun. 7.480>	Hadriaci fugite infaustas Sasonis harenas.
<sil. pun. 7.481>	sanguineis tumidus ponto miscebitur undis
<sil. pun. 7.482>	Aufidus et rubros impellet in aequora fluctus,
<sil. pun. 7.483>	damnatoque deum quondam per carmina campo
<sil. pun. 7.484>	Aetolae rursus Teucris pugnabitis umbrae.
<sil. pun. 7.485>	Punica Romuleos quatient mox spicula muros,
<sil. pun. 7.486>	multaque Hasdrubalis fulgebit strage Metaurus.
<sil. pun. 7.487>	hinc ille in furto genitus patruique piabit
<sil. pun. 7.488>	idem ultor patrisque necem; tum litus Elissae
<sil. pun. 7.489>	implebit flammis auelletque Itala Poenum
<sil. pun. 7.490>	uiscera torrentem et propriis superabit in oris.
<sil. pun. 7.491>	huic Carthago armis, huic Africa nomine cedet,
<sil. pun. 7.492>	hic dabit ex sese qui tertia bella fatiget
<sil. pun. 7.493>	et cinerem Libyae ferat in Capitolia uictor.'
<sil. pun. 7.494>	Quae dum arcana deum uates euoluit in antro,
<sil. pun. 7.495>	iam monita et Fabium bellique equitumque magister
<sil. pun. 7.496>	exuerat mente ac praeceps tendebat in hostem.
<sil. pun. 7.497>	pascere nec Poenus prauum ac nutrire furorem
<sil. pun. 7.498>	deerat et, ut paruo maiora ad proelia damno
<sil. pun. 7.499>	eliceret, dabat interdum simulantia terga:
<sil. pun. 7.500>	non aliter, quam qui sparsa per stagna profundi
<sil. pun. 7.501>	euocat e liquidis piscem penetralibus esca,
<sil. pun. 7.502>	cumque leuem summa uidit iam nare sub unda,
<sil. pun. 7.503>	ducit sinuato captiuum ad litora lino.
<sil. pun. 7.504>	Fama furit uersos hostis, Poenumque salutem
<sil. pun. 7.505>	inuenisse fuga: liceat si uincere, finem
<sil. pun. 7.506>	promitti cladum, sed enim dicione carere
<sil. pun. 7.507>	uirtutem, et poenas uincentibus esse repostas.
<sil. pun. 7.508>	clausurum iam castra ducem rursusque referri
<sil. pun. 7.509>	uaginae iussurum enses, reddatur in armis
<sil. pun. 7.510>	ut ratio, et purget miles cur uicerit hostem.
<sil. pun. 7.511>	haec uulgus. necnon patrum Saturnia mentes
<sil. pun. 7.512>	inuidiae stimulo fodit et popularibus auris.
<sil. pun. 7.513>	tunc indigna fide censent optandaque Poeno,
<sil. pun. 7.514>	quae mox haud paruo luerent damnata periclo.
<sil. pun. 7.515>	Diuiditur miles, Fabioque equitumque magistro
<sil. pun. 7.516>	imperia aequantur penitus. cernebat et expers
<sil. pun. 7.517>	irarum senior, magnas ne penderet alti
<sil. pun. 7.518>	erroris poenas patria inconsulta, timebat.
<sil. pun. 7.519>	ac tum, multa putans secum, ut remeauit ab urbe,
<sil. pun. 7.520>	partitus socias uires, uicina propinquis
<sil. pun. 7.521>	signa iugis locat et specula sublimis ab alta
<sil. pun. 7.522>	non Romana minus seruat quam Punica castra.
<sil. pun. 7.523>	nec mora. disiecto Minuci uecordia uallo
<sil. pun. 7.524>	perdendi simul et pereundi ardebat amore.
<sil. pun. 7.525>	Quem postquam rapidum uidit procedere castris
<sil. pun. 7.526>	hinc Libys, hinc Fabius, simul accendere sagacis
<sil. pun. 7.527>	in subitum curas: propere capere arma maniplis
<sil. pun. 7.528>	edicit uallique tenet munimine turmas
<sil. pun. 7.529>	Ausonius, torquet totas in proelia uires
<sil. pun. 7.530>	Poenorum ductor propellitque agmina uoce:
<sil. pun. 7.531>	'Dum dictator abest, rape, miles, tempora pugnae.
<sil. pun. 7.532>	non sperata diu plano certamina campo
<sil. pun. 7.533>	offert ecce deus. quando data copia, longum
<sil. pun. 7.534>	detergete situm ferro multoque cruore
<sil. pun. 7.535>	exsatiate, uiri, plenos rubiginis enses.'
<sil. pun. 7.536>	Atque ea Cunctator pensabat ab aggere ualli
<sil. pun. 7.537>	perlustrans campos oculis, tantoque periclo
<sil. pun. 7.538>	discere, quinam esset Fabius, te, Roma, dolebat.
<sil. pun. 7.539>	cui natus iuncta arma ferens 'Dabit improbus,' inquit
<sil. pun. 7.540>	'quas dignum est, poenas, qui per suffragia caeca
<sil. pun. 7.541>	inuasit nostros haec ad discrimina fasces.
<sil. pun. 7.542>	insanae spectate tribus. pro lubrica rostra
<sil. pun. 7.543>	et uanis fora laeta uiris! nunc munera Martis
<sil. pun. 7.544>	aequent imperio et solem concedere nocti
<sil. pun. 7.545>	sciscant imbelles. magna mercede piabunt
<sil. pun. 7.546>	erroris rabiem et nostrum uiolasse parentem.'
<sil. pun. 7.547>	tum senior, quatiens hastam lacrimisque coortis.
<sil. pun. 7.548>	'Sanguine Poenorum, iuuenis, tam tristia dicta
<sil. pun. 7.549>	sunt abolenda tibi. patiarne ante ora manusque
<sil. pun. 7.550>	ciuem deleri nostras, aut uincere Poenum,
<sil. pun. 7.551>	me spectante, sinam? non aequauisse minorem
<sil. pun. 7.552>	soluetur culpa si sunt mihi talia corda?
<sil. pun. 7.553>	iamque hoc, ne dubites, longaeui, nate, parentis
<sil. pun. 7.554>	accipe et aeterno fixum sub pectore serua:
<sil. pun. 7.555>	succensere nefas patriae, nec foedior ulla
<sil. pun. 7.556>	culpa sub extremas fertur mortalibus umbras.
<sil. pun. 7.557>	sic docuere senes. quantus qualisque fuisti,
<sil. pun. 7.558>	cum pulsus lare et extorris Capitolia curru
<sil. pun. 7.559>	intrares exul, tibi corpora caesa, Camille,
<sil. pun. 7.560>	damnata quot sunt dextra! pacata fuissent
<sil. pun. 7.561>	ni consulta uiro mensque impenetrabilis irae,
<sil. pun. 7.562>	mutassentque solum sceptris Aeneia regna
<sil. pun. 7.563>	nullaque nunc stares terrarum uertice, Roma.
<sil. pun. 7.564>	pone iras, o nate, meas. socia arma feramus
<sil. pun. 7.565>	et celeremus opem.' iamque intermixta sonabant
<sil. pun. 7.566>	classica, procursusque uiros conliserat acer.
<sil. pun. 7.567>	Primus claustra manu portae dictator et altos
<sil. pun. 7.568>	disiecit postis rupitque in proelia cursum.
<sil. pun. 7.569>	non grauiore mouent uenti certamina mole
<sil. pun. 7.570>	Odrysius Boreas et Syrtim tollere pollens
<sil. pun. 7.571>	Africus, obnixi cum bella furentia torquent:
<sil. pun. 7.572>	distraxere fretum ac diuersa ad litora uoluunt
<sil. pun. 7.573>	aequor quisque suum; sequitur stridente procella
<sil. pun. 7.574>	nunc huc, nunc illuc, raptum mare et intonat undis.
<sil. pun. 7.575>	haud prorsus daret ullus honos tellusque subacta
<sil. pun. 7.576>	Phoenicum et Carthago ruens, iniuria quantum
<sil. pun. 7.577>	orta ex inuidia decoris tulit. omnia namque
<sil. pun. 7.578>	dura simul deuicta uiro, metus, Hannibal, irae,
<sil. pun. 7.579>	inuidia, atque una fama et fortuna subactae.
<sil. pun. 7.580>	Poenus ab excelso rapidos decurrere uallo 
<sil. pun. 7.581>	ut uidit, tremuere irae, ceciditque repente
<sil. pun. 7.582>	cum gemitu spes haud dubiae praesumpta ruinae.
<sil. pun. 7.583>	quippe aciem denso circumuallauerat orbe
<sil. pun. 7.584>	hausurus clausos coniectis undique telis.
<sil. pun. 7.585>	atque hic Dardanius prauo certamine ductor
<sil. pun. 7.586>	iam Styga et aeternas intrarat mente tenebras
<sil. pun. 7.587>	(nam Fabium auxiliumque uiri sperare pudebat),
<sil. pun. 7.588>	cum senior gemino complexus proelia cornu
<sil. pun. 7.589>	ulteriore ligat Poenorum terga corona
<sil. pun. 7.590>	et modo claudentis aciem nunc, extima cingens,
<sil. pun. 7.591>	clausos ipse tenet. maiorem surgere in arma
<sil. pun. 7.592>	maioremque dedit cerni Tirynthius. altae
<sil. pun. 7.593>	scintillant cristae et, mirum, uelocibus ingens
<sil. pun. 7.594>	per subitum membris uenit uigor: ingerit hastas
<sil. pun. 7.595>	auersumque premit telorum nubibus hostem:
<sil. pun. 7.596>	qualis post iuuenem, nondum subeunte senecta,
<sil. pun. 7.597>	rector erat Pylius bellis aetate secunda.
<sil. pun. 7.598>	Inde ruens Thurin et Buten et Narin et Arsen
<sil. pun. 7.599>	dat leto fisumque manus conferre Mahalcen,
<sil. pun. 7.600>	cui decus insigne et quaesitum cuspide nomen.
<sil. pun. 7.601>	tum Garadum largumque comae prosternit Adherben
<sil. pun. 7.602>	et geminas acies superantem uertice Thulin,
<sil. pun. 7.603>	qui summas alto prensabat in aggere pinnas,
<sil. pun. 7.604>	eminus hos, gladio Sapharum gladioque Monaesum
<sil. pun. 7.605>	et Morinum pugnas aeris stridore cientem,
<sil. pun. 7.606>	dexteriore gena cum sedit letifer ictus,
<sil. pun. 7.607>	perque tubam fixae decurrens uulnere malae
<sil. pun. 7.608>	extremo fluxit propulsus murmure sanguis.
<sil. pun. 7.609>	proximus huic iaculo Nasamonius occidit Idmon.
<sil. pun. 7.610>	namque super tepido lapsantem sanguine et aegra
<sil. pun. 7.611>	lubrica nitentem nequiquam euadere planta
<sil. pun. 7.612>	impacto prosternit equo trepideque leuantem
<sil. pun. 7.613>	membra adflicta solo pressa uiolentius hasta
<sil. pun. 7.614>	implicuit terrae telumque in caede reliquit.
<sil. pun. 7.615>	haeret humi cornus motu tremefacta iacentis
<sil. pun. 7.616>	et campo seruat mandatum adfixa cadauer.
<sil. pun. 7.617>	Necnon exemplo laudis furiata iuuentus,
<sil. pun. 7.618>	Sullaeque Crassique simul iunctusque Metello
<sil. pun. 7.619>	Furnius ac melior dextrae Torquatus, inibant
<sil. pun. 7.620>	proelia et unanimi uel morte emisse uolebant
<sil. pun. 7.621>	spectari Fabio. miser hic uestigia retro
<sil. pun. 7.622>	dum rapit et molem subducto corpore uitat
<sil. pun. 7.623>	intorti Bibulus saxi atque in terga refertur,
<sil. pun. 7.624>	strage super lapsus socium, qua fibula morsus
<sil. pun. 7.625>	loricae crebro laxata resoluerat ictu,
<sil. pun. 7.626>	accepit lateri penitusque in uiscera adegit
<sil. pun. 7.627>	extabat fixo quod forte cadauere ferrum.
<sil. pun. 7.628>	heu sortem necis! euasit Garamantica tela
<sil. pun. 7.629>	Marmaridumque manus, ut inerti cuspide fusus
<sil. pun. 7.630>	occideret, telo non in sua uulnera misso.
<sil. pun. 7.631>	uoluitur exanimis, turpatque decora iuuenta
<sil. pun. 7.632>	ora nouus pallor. membris dimissa solutis
<sil. pun. 7.633>	arma fluunt, erratque niger per lumina somnus.
<sil. pun. 7.634>	Venerat ad bellum Tyria Sidone, nepotum
<sil. pun. 7.635>	excitus prece, et auxilio socia arma ferebat,
<sil. pun. 7.636>	Eoa tumidus pharetrati militis ala,
<sil. pun. 7.637>	gens Cadmi, Cleadas; fulua cui plurima passim
<sil. pun. 7.638>	casside et aurato fulgebat gemma monili,
<sil. pun. 7.639>	qualis ubi Oceani renouatus Lucifer unda
<sil. pun. 7.640>	laudatur Veneri et certat maioribus astris.
<sil. pun. 7.641>	ostro ipse ac sonipes ostro totumque per agmen
<sil. pun. 7.642>	purpura Agenoreis saturata micabat aenis.
<sil. pun. 7.643>	hic auidum pugnae &lt;et&gt; tam clarum excidere nomen
<sil. pun. 7.644>	Brutum exoptantem, uarie nunc laeuus in orbem,
<sil. pun. 7.645>	nunc dexter leuibus flexo per deuia gyris
<sil. pun. 7.646>	ludificatus equo, uolucrem post terga sagittam
<sil. pun. 7.647>	fundit Achaemenio detractans proelia ritu.
<sil. pun. 7.648>	nec damnata manus, medio sed, flebile, mento
<sil. pun. 7.649>	armigeri Cascae penetrabilis haesit harundo
<sil. pun. 7.650>	oblicumque secans subrecta cuspide uulnus
<sil. pun. 7.651>	umenti ferrum admouit tepefacta palato.
<sil. pun. 7.652>	at Brutus diro casu turbatus amici
<sil. pun. 7.653>	ausum multa uirum et spargentem in uulnera saeuos
<sil. pun. 7.654>	fraude fugae calamos, iam nullis cursibus instat
<sil. pun. 7.655>	prendere cornipedis, sed totam pectoris iram
<sil. pun. 7.656>	mandat atrox hastae telumque uolatile nodo
<sil. pun. 7.657>	excutit et summum, qua laxa monilia crebro
<sil. pun. 7.658>	nudabant uersu, tramittit cuspide pectus.
<sil. pun. 7.659>	labitur intento cornu transfossus, et una
<sil. pun. 7.660>	arcum laeua cadens, dimisit dextra sagittam.
<sil. pun. 7.661>	At non tam tristi sortitus proelia Marte
<sil. pun. 7.662>	Phoebei Soractis honor Carmelus agebat.
<sil. pun. 7.663>	sanguine quippe suo iam Bagrada tinxerat ensem,
<sil. pun. 7.664>	dux rectorque Nubae populi, iam fusus eidem
<sil. pun. 7.665>	Zeusis Amyclaei stirps impacata Phalanti,
<sil. pun. 7.666>	quem tulerat mater claro Phoenissa Laconi.
<sil. pun. 7.667>	talia dum metuit, nec pugnae fisus in hoste
<sil. pun. 7.668>	tam rapido nec deinde fugae, suadente pauore,
<sil. pun. 7.669>	per dumos miser in uicina cacumina quercus
<sil. pun. 7.670>	repserat atque alta sese occultabat in umbra
<sil. pun. 7.671>	Hampsicus, insistens tremulis sub pondere ramis.
<sil. pun. 7.672>	hunc longa multa orantem Carmelus et altos
<sil. pun. 7.673>	mutantem saltu ramos transuerberat hasta,
<sil. pun. 7.674>	ut, qui uiscatos populatur harundine lucos,
<sil. pun. 7.675>	dum nemoris celsi procera cacumina sensim
<sil. pun. 7.676>	substructa certat tacitus contingere meta,
<sil. pun. 7.677>	sublimem calamo sequitur crescente uolucrem.
<sil. pun. 7.678>	effudit uitam, atque alte manante cruore
<sil. pun. 7.679>	membra pependerunt curuato exanguia ramo.
<sil. pun. 7.680>	Iamque in palantis ac uersos terga feroces
<sil. pun. 7.681>	pugnabant Itali, subitus cum mole pauenda
<sil. pun. 7.682>	terrificis Maurus prorumpit Tunger in armis.
<sil. pun. 7.683>	nigra uiro membra, et furui iuga celsa trahebant
<sil. pun. 7.684>	cornipedes, totusque nouae formidinis arte
<sil. pun. 7.685>	concolor aequabat liuentia currus equorum
<sil. pun. 7.686>	terga: nec erectis similes imponere cristis
<sil. pun. 7.687>	cessarat pennas, aterque tegebat amictus:
<sil. pun. 7.688>	ceu quondam aeternae regnator noctis, ad imos
<sil. pun. 7.689>	cum fugeret thalamos Hennaea uirgine rapta,
<sil. pun. 7.690>	egit nigrantem Stygia caligine currum.
<sil. pun. 7.691>	at Cato, tum prima sparsus lanugine malas,
<sil. pun. 7.692>	quod peperere decus Circaeo Tuscula dorso
<sil. pun. 7.693>	moenia, Laertae quondam regnata nepoti,
<sil. pun. 7.694>	quamquam tardatos turbata fronte Latinos
<sil. pun. 7.695>	collegisse gradum uidet, imperterritus ipse
<sil. pun. 7.696>	ferrata calce atque effusa largus habena
<sil. pun. 7.697>	cunctantem impellebat equum. negat obuius ire
<sil. pun. 7.698>	et trepidat cassa sonipes exterritus umbra.
<sil. pun. 7.699>	tum celer in pugnam dorso delatus ab alto
<sil. pun. 7.700>	alipedem planta currum premit atque uolanti
<sil. pun. 7.701>	adsilit a tergo. cecidere et lora repente
<sil. pun. 7.702>	et stimuli, ferrumque super ceruice tremiscens
<sil. pun. 7.703>	palluit infelix subducto sanguine Maurus.
<sil. pun. 7.704>	ora rapit gladio praefixaque cuspide portat.
<sil. pun. 7.705>	At saeuo Mauorte ferox perrumpit anhelum
<sil. pun. 7.706>	dictator cum caede globum. miserabile uisu,
<sil. pun. 7.707>	uulneribus fessum ac multo labente cruore
<sil. pun. 7.708>	ductorem cernit suprema ac foeda precantem.
<sil. pun. 7.709>	manauere genis lacrimae, clipeoque pauentem
<sil. pun. 7.710>	protegit et natum stimulans 'Fortissime, labem
<sil. pun. 7.711>	hanc pellamus' ait 'Poenoque ob mitia facta,
<sil. pun. 7.712>	quod nullos nostris ignis disperserit aruis,
<sil. pun. 7.713>	dignum expendamus pretium.' tunc arte paterna
<sil. pun. 7.714>	ac stimulis gaudens iuuenis circumdata Poenum
<sil. pun. 7.715>	agmina deturbat gladio campumque relaxat,
<sil. pun. 7.716>	donec Sidonius decederet aequore ductor:
<sil. pun. 7.717>	ceu, stimulante fame, rapuit cum Martius agnum
<sil. pun. 7.718>	auerso pastore lupus fetumque trementem
<sil. pun. 7.719>	ore tenet presso, tum, si uestigia cursu
<sil. pun. 7.720>	auditis celeret balatibus obuia pastor,
<sil. pun. 7.721>	iam sibimet metuens, spirantem dentibus imis
<sil. pun. 7.722>	reiectat praedam et uacuo fugit aeger hiatu.
<sil. pun. 7.723>	~tum demum, Tyriis quas circumfuderat atra
<sil. pun. 7.724>	tempestas, Stygiae tandem fugere tenebrae.
<sil. pun. 7.725>	torpebant dextra&lt;e&gt;, et sese meruisse negabant
<sil. pun. 7.726>	seruari, subitisque bonis mens aegra natabat:
<sil. pun. 7.727>	ut, qui conlapsa pressi iacuere ruina,
<sil. pun. 7.728>	eruta cum subito membra et nox atra recessit,
<sil. pun. 7.729>	coniuent solemque pauent agnoscere uisu.
<sil. pun. 7.730>	Quis actis senior numerato milite laetus
<sil. pun. 7.731>	collis et tuto repetebat in aggere castra.
<sil. pun. 7.732>	ecce autem e media iam morte renata iuuentus
<sil. pun. 7.733>	clamorem tollens ad sidera et ordine longo
<sil. pun. 7.734>	ibat ouans Fabiumque decus Fabiumque salutem
<sil. pun. 7.735>	certatim et magna memorabant uoce parentem.
<sil. pun. 7.736>	tum qui partitis dissederat ante maniplis
<sil. pun. 7.737>	'Sancte' ait 'o genitor, reuocato ad lucis honorem
<sil. pun. 7.738>	si fas uera queri, cur nobis castra uirosque
<sil. pun. 7.739>	diuidere est licitum? patiens cur arma dedisti,
<sil. pun. 7.740>	quae solus rexisse uales? hoc munere lapsi
<sil. pun. 7.741>	aeternas multo cum sanguine uidimus umbras.
<sil. pun. 7.742>	ocius huc aquilas seruataque signa referte.
<sil. pun. 7.743>	hic patria est, murique urbis stant pectore in uno.
<sil. pun. 7.744>	tuque dolos, Poene, atque astus tandem exue notos:
<sil. pun. 7.745>	cum solo tibi iam Fabio sunt bella gerenda.'
<sil. pun. 7.746>	Haec ubi dicta dedit, mille hinc, uenerabile uisu,
<sil. pun. 7.747>	caespite de uiridi surgunt properantibus arae.
<sil. pun. 7.748>	nec prius aut epulas aut munera grata Lyaei
<sil. pun. 7.749>	fas cuiquam tetigisse fuit quam multa precatus
<sil. pun. 7.750>	in mensam Fabio sacrum libauit honorem.

<sil. pun. 8.1>	Primus Agenoridum cedentia terga uidere
<sil. pun. 8.2>	Aeneadis dederat Fabius. Romana parentem
<sil. pun. 8.3>	solum castra uocant, solum uocat Hannibal hostem
<sil. pun. 8.4>	impatiensque morae fremit: ut sit copia Martis,
<sil. pun. 8.5>	expectanda uiri fata optandumque sub armis
<sil. pun. 8.6>	Parcarum auxilium. namque hac spirante senecta
<sil. pun. 8.7>	nequiquam sese Latium sperare cruorem.
<sil. pun. 8.8>	iam uero concors miles signisque relatis
<sil. pun. 8.9>	indiuisus honos, iterumque et rursus eidem
<sil. pun. 8.10>	soli obluctandum Fabio maioribus aegrum
<sil. pun. 8.11>	angebant curis. lentando feruida bella
<sil. pun. 8.12>	dictator cum multa adeo, tum miles egenus
<sil. pun. 8.13>	cunctarum ut rerum Tyrius foret, arte sedendi
<sil. pun. 8.14>	egerat et, quamquam finis pugnaque manuque
<sil. pun. 8.15>	haud dum partus erat, iam bello uicerat hostem.
<sil. pun. 8.16>	quin etiam ingenio fluxi, sed prima feroces,
<sil. pun. 8.17>	uaniloquum Celtae genus ac mutabile mentis,
<sil. pun. 8.18>	respectare domos: maerebant caede sine ulla
<sil. pun. 8.19>	(insolitum sibi) bella geri, siccasque cruore
<sil. pun. 8.20>	inter tela siti Mauortis hebescere dextras.
<sil. pun. 8.21>	his super internae labes et ciuica uulnus
<sil. pun. 8.22>	inuidia augebant. laeuus conatibus Hannon
<sil. pun. 8.23>	ductoris non ulla domo summittere patres
<sil. pun. 8.24>	auxilia aut ullis opibus iuuisse sinebat.
<sil. pun. 8.25>	Quis lacerum curis et rerum extrema pauentem
<sil. pun. 8.26>	ad spes armorum et furialia uota reducit
<sil. pun. 8.27>	praescia Cannarum Iuno atque elata futuris.
<sil. pun. 8.28>	namque hac accitam stagnis Laurentibus Annam
<sil. pun. 8.29>	adfatur uoce et blandis hortatibus implet:
<sil. pun. 8.30>	'Sanguine cognato iuuenis tibi, diua, laborat
<sil. pun. 8.31>	Hannibal a uestro nomen memorabile Belo.
<sil. pun. 8.32>	perge age, et insanos curarum comprime fluctus.
<sil. pun. 8.33>	excute sollicito Fabium. sola ille Latinos
<sil. pun. 8.34>	sub iuga mittendi mora iam discingitur armis.
<sil. pun. 8.35>	cum Varrone manus et cum Varrone serenda
<sil. pun. 8.36>	proelia, nec desit fatis ad signa mouenda.
<sil. pun. 8.37>	ipsa adero. tendat iamdudum in Iapyga campum.
<sil. pun. 8.38>	huc Trebiae rursum et Trasimenni fata sequentur.'
<sil. pun. 8.39>	Tum diua Indigetis castis contermina lucis
<sil. pun. 8.40>	'Haud' inquit 'tua ius nobis praecepta morari. 
<sil. pun. 8.41>	sit fas, sit tantum, quaeso, retinere fauorem
<sil. pun. 8.42>	antiquae patriae mandataque magna sororis,
<sil. pun. 8.43>	quamquam inter Latios Annae stet numen honores.'
<sil. pun. 8.44>	Multa retro rerum iacet atque ambagibus aeui
<sil. pun. 8.45>	obtegitur densa caligine mersa uetustas,
<sil. pun. 8.46>	cur Sarrana dicent Oenotri numina templo,
<sil. pun. 8.47>	regnisque Aeneadum germana colatur Elissae.
<sil. pun. 8.48>	sed pressis stringam reuocatam ab origine famam
<sil. pun. 8.49>	narrandi metis breuiterque antiqua reuoluam.
<sil. pun. 8.50>	Iliaco postquam deserta est hospite Dido
<sil. pun. 8.51>	et spes abruptae, media&lt;m&gt; in penetralibus atram
<sil. pun. 8.52>	festinat furibunda pyram. tum corripit ensem
<sil. pun. 8.53>	certa necis, profugi donum exitiale mariti.
<sil. pun. 8.54>	despectus taedae regnis se imponit Iarbas,
<sil. pun. 8.55>	et tepido fugit Anna rogo. quis rebus egenis
<sil. pun. 8.56>	ferret opem, Nomadum late terrente tyranno?
<sil. pun. 8.57>	Battus Cyrenen molli tum forte fouebat
<sil. pun. 8.58>	imperio, mitis Battus lacrimasque dedisse
<sil. pun. 8.59>	casibus humanis facilis. qui supplice uisa
<sil. pun. 8.60>	intremuit regum euentus dextramque tetendit.
<sil. pun. 8.61>	atque ea, dum flauas bis tondet messor aristas,
<sil. pun. 8.62>	seruata interea sedes: nec longius uti
<sil. pun. 8.63>	his opibus Battoque fuit. nam ferre per aequor
<sil. pun. 8.64>	exitium miserae iam Pygmaliona docebat.
<sil. pun. 8.65>	ergo agitur pelago, diuis inimica sibique,
<sil. pun. 8.66>	quod se non dederit comitem in suprema sorori,
<sil. pun. 8.67>	donec iactatam laceris, miserabile, uelis
<sil. pun. 8.68>	fatalis turbo in Laurentis expulit oras.
<sil. pun. 8.69>	non caeli, non illa soli, non gnara colentum
<sil. pun. 8.70>	Sidonis in Latia trepidabat naufraga terra.
<sil. pun. 8.71>	ecce autem Aeneas sacro comitatus Iulo,
<sil. pun. 8.72>	iam regni compos, noto sese ore ferebat.
<sil. pun. 8.73>	qui terrae defixam oculos et multa timentem
<sil. pun. 8.74>	ac deinde adlapsam genibus lacrimantis Iuli
<sil. pun. 8.75>	attollit mitique manu intra limina ducit.
<sil. pun. 8.76>	atque ubi iam casus aduersorumque pauorem
<sil. pun. 8.77>	hospitii leniuit honos, tum discere maesta
<sil. pun. 8.78>	exposcit cura letum infelicis Elissae.
<sil. pun. 8.79>	cui sic uerba trahens largis cum fletibus Anna
<sil. pun. 8.80>	incipit et blandas addit pro tempore uoces: 
<sil. pun. 8.81>	'Nate dea, solus regni lucisque fuisti
<sil. pun. 8.82>	germanae tu causa meae: mors testis et ille
<sil. pun. 8.83>	(heu cur non idem mihi tum!) rogus. ora uidere
<sil. pun. 8.84>	postquam est ereptum miserae tua, litore sedit
<sil. pun. 8.85>	interdum, stetit interdum, uentosque secuta
<sil. pun. 8.86>	infelix oculis magno clamore uocabat
<sil. pun. 8.87>	Aenean comitemque tuae se imponere solam
<sil. pun. 8.88>	orabat paterere rati. mox turbida anhelum
<sil. pun. 8.89>	rettulit in thalamos cursum subitoque tremore
<sil. pun. 8.90>	substitit et sacrum timuit tetigisse cubile.
<sil. pun. 8.91>	inde amens nunc sideream fulgentis Iuli
<sil. pun. 8.92>	effigiem fouet amplexu, nunc tota repente
<sil. pun. 8.93>	ad uultus conuersa tuos, ab imagine pendet
<sil. pun. 8.94>	conqueriturque tibi et sperat responsa remitti.
<sil. pun. 8.95>	non umquam spem ponit amor: iam tecta domumque
<sil. pun. 8.96>	deserit et rursus portus furibunda reuisit,
<sil. pun. 8.97>	si qui te referant conuerso flamine uenti.
<sil. pun. 8.98>	ad magicas etiam fallax atque improba gentis
<sil. pun. 8.99>	Massylae leuitas descendere compulit artes.
<sil. pun. 8.100>	heu sacri uatum errores! dum numina noctis
<sil. pun. 8.101>	eliciunt spondentque nouis medicamina curis,
<sil. pun. 8.102>	quod uidi decepta nefas! congessit in atram
<sil. pun. 8.103>	cuncta tui monumenta pyram et non prospera dona.'
<sil. pun. 8.104>	Tunc sic Aeneas dulci repetitus amore:
<sil. pun. 8.105>	'Tellurem hanc iuro, uota inter nostra frequente&lt;r&gt;
<sil. pun. 8.106>	auditam uobis, iuro caput, Anna, tibique
<sil. pun. 8.107>	germanaeque tuae dilectum mitis Iuli,
<sil. pun. 8.108>	respiciens aegerque animi tum regna reliqui
<sil. pun. 8.109>	uestra, nec abscessem thalamo, ni magna minatus
<sil. pun. 8.110>	meque sua ratibus dextra imposuisset et alto
<sil. pun. 8.111>	egisset rapidis classem Cyllenius Euris.
<sil. pun. 8.112>	sed cur (heu seri monitus!), cur tempore tali
<sil. pun. 8.113>	incustodito saeuire dedistis amori?'
<sil. pun. 8.114>	Contra sic infit uoluens uix murmur anhelum
<sil. pun. 8.115>	inter singultus labrisque trementibus Anna:
<sil. pun. 8.116>	'Nigro forte Ioui, cui tertia regna laborant,
<sil. pun. 8.117>	atque atri sociae thalami noua sacra parabam,
<sil. pun. 8.118>	quis aegram mentem et trepidantia corda leuaret
<sil. pun. 8.119>	infelix germana tori, furuasque trahebam
<sil. pun. 8.120>	ipsa manu properans ad uisa pianda bidentis;
<sil. pun. 8.121>	~namque asper somno dirus me impleuerat horror,
<sil. pun. 8.122>	terque suam Dido, ter cum clamore uocarat
<sil. pun. 8.123>	et laeta exultans ostenderat ora Sychaeus.
<sil. pun. 8.124>	quae dum abigo menti et sub lucem ut uisa secundent
<sil. pun. 8.125>	oro caelicolas ac uiuo purgor in amni,
<sil. pun. 8.126>	illa cito passu peruecta ad litora mutae
<sil. pun. 8.127>	oscula, qua steteras, bis terque infixit harenae:
<sil. pun. 8.128>	deinde amplexa sinu late uestigia fouit,
<sil. pun. 8.129>	ceu cinerem orbatae pressant ad pectora matres.
<sil. pun. 8.130>	tum rapido praeceps cursu resolutaque crinem
<sil. pun. 8.131>	euasit propere in celsam, quam struxerat ante
<sil. pun. 8.132>	magna mole, pyram, cuius de sede dabatur
<sil. pun. 8.133>	cernere cuncta freta et totam Carthaginis urbem.
<sil. pun. 8.134>	hic Phrygiam uestem et bacatum induta monile,
<sil. pun. 8.135>	postquam illum infelix hausit, quo munera primum
<sil. pun. 8.136>	sunt conspecta, diem et conuiuia mente reduxit
<sil. pun. 8.137>	festasque aduentu mensas teque ordine Troiae
<sil. pun. 8.138>	narrantem longos se peruigilante labores,
<sil. pun. 8.139>	in portus amens rorantia lumina flexit:
<sil. pun. 8.140>	"Di longae noctis, quorum iam numina nobis
<sil. pun. 8.141>	mors instans maiora facit, precor," inquit "adeste
<sil. pun. 8.142>	et placidi uictos ardore admittite manis.
<sil. pun. 8.143>	Aeneae coniunx, Veneris nurus, ulta maritum,
<sil. pun. 8.144>	&lt;uidi constructas nostrae Carthaginis arces.
<sil. pun. 8.145>	nunc ad uos magni descendet corporis umbra. 
<sil. pun. 8.146>	me quoque fors dulci quondam uir notus amore
<sil. pun. 8.147>	expectat, curas cupiens aequare priores."
<sil. pun. 8.148>	haec dicens ensem media in praecordia adegit,
<sil. pun. 8.149>	ensem Dardanii quaesitum in pignus amoris.
<sil. pun. 8.150>	uiderunt comites tristique per atria planctu
<sil. pun. 8.151>	concurrunt: magnis resonant ululatibus aedes.
<sil. pun. 8.152>	accepi infelix dirisque exterrita fatis,
<sil. pun. 8.153>	ora manu lacerans, lymphato regia cursu
<sil. pun. 8.154>	tecta peto celsosque gradus euadere nitor.
<sil. pun. 8.155>	ter diro fueram conata incumbere ferro,
<sil. pun. 8.156>	ter cecidi exanimae membris reuoluta sororis.
<sil. pun. 8.157>	iamque ferebatur uicina per oppida rumor:
<sil. pun. 8.158>	arma parant Nomadum proceres et saeuus Iarbas.157a
<sil. pun. 8.159>	tum Cyrenaeam fatis agitantibus urbem
<sil. pun. 8.160>	deuenio. hinc uestris pelagi uis adpulit oris.'
<sil. pun. 8.160>	Motus erat placidumque animum mentemque quietam
<sil. pun. 8.161>	Troius in miseram rector susceperat Annam.
<sil. pun. 8.162>	iamque omnis luctus omnisque e pectore curas
<sil. pun. 8.163>	dispulerat, Phrygiis nec iam amplius aduena tectis
<sil. pun. 8.164>	illa uidebatur. tacito nox atra sopore
<sil. pun. 8.165>	cuncta per et terras et lati stagna profundi
<sil. pun. 8.166>	condiderat, tristi cum Dido aegerrima uultu
<sil. pun. 8.167>	has uisa in somnis germanae effundere uoces:
<sil. pun. 8.168>	'His, soror, in tectis longae indulgere quieti,
<sil. pun. 8.169>	heu nimium secura, potes, nec, quae tibi fraudes
<sil. pun. 8.170>	tendantur, quae circumstent discrimina, cernis?
<sil. pun. 8.171>	at nondum nostro infaustos generique soloque
<sil. pun. 8.172>	Laomedonteae noscis telluris alumnos?
<sil. pun. 8.173>	dum caelum rapida stellas uertigine uoluet,
<sil. pun. 8.174>	lunaque fraterno lustrabit lumine terras,
<sil. pun. 8.175>	pax nulla Aeneadas inter Tyriosque manebit.
<sil. pun. 8.176>	surge, age: iam tacitas suspecta Lauinia fraudes
<sil. pun. 8.177>	molitur dirumque nefas sub corde uolutat
<sil. pun. 8.178>	praeterea, ne falsa putes haec fingere somnum,
<sil. pun. 8.179>	haud procul hinc paruo descendens fonte Numicus
<sil. pun. 8.180>	labitur et leni per ualles uoluitur amne.
<sil. pun. 8.181>	huc rapies, germana, uiam tutosque receptus.
<sil. pun. 8.182>	te sacra excipient hilares in flumina Nymphae,
<sil. pun. 8.183>	aeternumque Italis numen celebrabere in oris.'
<sil. pun. 8.184>	sic fata in tenuem Phoenissa euanuit auram.
<sil. pun. 8.185>	Anna nouis somno excutitur perterrita uisis,
<sil. pun. 8.186>	itque timor totos gelido sudore per artus.
<sil. pun. 8.187>	tunc, ut erat tenui corpus uelamine tecta,
<sil. pun. 8.188>	prosiluit stratis humilique egressa fenestra
<sil. pun. 8.189>	per patulos currit plantis pernicibus agros,
<sil. pun. 8.190>	donec harenoso, sic fama, Numicius illam
<sil. pun. 8.191>	suscepit gremio uitreisque abscondidit antris.
<sil. pun. 8.192>	orta dies totum radiis impleuerat orbem,
<sil. pun. 8.193>	cum nullam Aeneadae thalamis Sidonida nacti
<sil. pun. 8.194>	et Rutulum magno errantes clamore per agrum
<sil. pun. 8.195>	uicini ad ripas fluuii manifesta secuntur
<sil. pun. 8.196>	signa pedum, dumque inter se mirantur, ab alto
<sil. pun. 8.197>	amnis aquas cursumque rapit. tum sedibus imis
<sil. pun. 8.198>	inter caeruleas uisa est residere sorores
<sil. pun. 8.199>	Sidonis et placido Teucros adfarier ore.
<sil. pun. 8.200>	ex illo primis anni celebrata diebus
<sil. pun. 8.201>	per totam Ausoniam uenerando numine culta est.
<sil. pun. 8.202>	Hanc postquam in tristis Italum Saturnia pugnas
<sil. pun. 8.203>	hortata est, celeri superum petit aethera curru,
<sil. pun. 8.204>	optatum Latii tandem potura cruorem.
<sil. pun. 8.205>	diua deae parere parat magnumque Libyssae
<sil. pun. 8.206>	ductorem gentis nulli conspecta petebat.
<sil. pun. 8.207>	ille uirum coetu tum forte remotus ab omni
<sil. pun. 8.208>	incertos rerum euentus bellique uolutans
<sil. pun. 8.209>	anxia ducebat uigili suspiria uoce.
<sil. pun. 8.210>	cui dea sic dictis curas solatur amicis:
<sil. pun. 8.211>	'Quid tantum ulterius, rex o fortissime gentis
<sil. pun. 8.212>	Sidoniae, ducis cura aegrescente dolorem?
<sil. pun. 8.213>	omnis iam placata tibi manet ira deorum,
<sil. pun. 8.214>	omnis Agenoridis rediit fauor. eia, age, segnis
<sil. pun. 8.215>	rumpe moras, rape Marmaricas in proelia uires.
<sil. pun. 8.216>	mutati fasces. iam bellum atque arma senatus
<sil. pun. 8.217>	ex inconsulto posuit Tirynthius heros,
<sil. pun. 8.218>	cumque alio tibi Flaminio sunt bella gerenda.
<sil. pun. 8.219>	me tibi, ne dubites, summi matrona Tonantis
<sil. pun. 8.220>	misit. ego Oenotris aeternum numen in oris
<sil. pun. 8.221>	concelebror uestri generata e sanguine Beli.
<sil. pun. 8.222>	haud mora sit: rapido belli rape fulmina cursu.
<sil. pun. 8.223>	celsus Iapygios ubi se Garganus in agros&gt;
<sil. pun. 8.224>	explicat (haud longe tellus), huc derige signa.
<sil. pun. 8.225>	[haec, ut Roma cadat, sat erit uictoria Poenis.']224a
<sil. pun. 8.226>	dixit et in nubes umentia sustulit ora.
<sil. pun. 8.227>	Cui dux, promissae reuirescens pignore laudis,
<sil. pun. 8.228>	'Nympha, decus generis, quo non sacratius ullum
<sil. pun. 8.229>	numen' ait 'nobis, felix oblata secundes.
<sil. pun. 8.230>	ast ego te compos pugnae Carthaginis arce
<sil. pun. 8.230>	marmoreis sistam templis iuxtaque dicabo
<sil. pun. 8.231>	aequatam gemino simulacri munere Dido.'
<sil. pun. 8.232>	haec fatus socios stimulat tum&lt;e&gt;factus ouantis:
<sil. pun. 8.233>	'Pone grauis curas tormentaque lenta sedendi,
<sil. pun. 8.234>	fatalis Latio miles. placauimus iras
<sil. pun. 8.235>	caelicolum, redeunt diui: finita maligno
<sil. pun. 8.236>	hinc Fabio imperia et mutatos consule fasces
<sil. pun. 8.237>	nuntio. nunc dextras mihi quisque atque illa referto
<sil. pun. 8.238>	quae Marte exclusus promittere magna solebas.
<sil. pun. 8.239>	en, numen patrium spondet maiora peractis.
<sil. pun. 8.240>	uellantur signa, ac diua ducente petamus
<sil. pun. 8.241>	infaustum Phrygibus Diomedis nomine campum.'
<sil. pun. 8.242>	Dumque Arpos tendunt instincti pectora Poeni,
<sil. pun. 8.243>	subnixus rapto plebei muneris ostro
<sil. pun. 8.244>	saeuit iam rostris Varro ingentique ruinae
<sil. pun. 8.245>	festinans aperire locum fata admouet urbi.
<sil. pun. 8.246>	atque illi sine luce genus surdumque parentum
<sil. pun. 8.247>	nomen, et immodice uibrabat in ore canoro
<sil. pun. 8.248>	lingua procax. hinc auctus opes largusque rapinae,
<sil. pun. 8.249>	infima dum uulgi fouet oblatratque senatum,
<sil. pun. 8.250>	tantum in quassata bellis caput extulit urbe
<sil. pun. 8.251>	momentum ut rerum et fati foret arbiter unus,
<sil. pun. 8.252>	quo conseruari Latium uictore puderet.
<sil. pun. 8.253>	hunc Fabios inter sacrataque nomina Marti
<sil. pun. 8.254>	Scipiadas interque Ioui spolia alta ferentem
<sil. pun. 8.255>	Marcellum fastis labem suffragia caeca
<sil. pun. 8.256>	addiderant, Cannasque malum exitiale fouebat
<sil. pun. 8.257>	ambitus et Graio funestior aequore Campus.
<sil. pun. 8.258>	idem, ut turbarum sator atque accendere sollers
<sil. pun. 8.259>	inuidiam prauusque togae, sic debilis arte
<sil. pun. 8.260>	belligera Martemque rudis uersare nec ullo
<sil. pun. 8.261>	spectatus ferro, lingua sperabat adire
<sil. pun. 8.262>	ad dextrae decus atque e rostris bella ciebat.
<sil. pun. 8.263>	ergo alacer Fabiumque morae increpitare professus
<sil. pun. 8.264>	ad uulgum in patres petulantia uerba ferebat:
<sil. pun. 8.265>	'Vos, quorum imperium est, consul praecepta modumque
<sil. pun. 8.266>	bellandi posco. sedeone au&lt;t&gt; montibus erro,
<sil. pun. 8.267>	dum mecum Garamas et adustus corpora Maurus
<sil. pun. 8.268>	diuidit Italiam? an ferro, quo cingitis, utor?
<sil. pun. 8.269>	exaudi, bone dictator, quid Martia plebes
<sil. pun. 8.270>	imperitet: pelli Libyas Romamque leuari
<sil. pun. 8.271>	hoste iubent. num festinant, quos plurima passos
<sil. pun. 8.272>	tertius exurit lacrimosis casibus annus?
<sil. pun. 8.273>	ite igitur, capite arma, uiri. mora sola triumpho
<sil. pun. 8.274>	paruum iter est. quae prima dies ostenderit hostem,
<sil. pun. 8.275>	et patrum regna et Poenorum bella resoluet.
<sil. pun. 8.276>	ite alacres: Latia deuinctum colla catena
<sil. pun. 8.277>	Hannibalem Fabio ducam spectante per urbem.'
<sil. pun. 8.278>	Haec postquam increpuit, portis arma incitus effert
<sil. pun. 8.279>	impellitque moras: ueluti cum carcere rupto
<sil. pun. 8.280>	auriga indocilis totas effudit habenas
<sil. pun. 8.281>	et praeceps trepida pendens in uerbera planta
<sil. pun. 8.282>	impar fertur equis: fumat male concitus axis,
<sil. pun. 8.283>	ac frena incerto fluitant discordia curru.
<sil. pun. 8.284>	cernebat Paulus (namque huic communia Campus
<sil. pun. 8.285>	iura atque arma tulit) labi mergente sinistro
<sil. pun. 8.286>	consule res pessumque dari, sed mobilis ira est
<sil. pun. 8.287>	turbati uulgi, signataque mente cicatrix
<sil. pun. 8.288>	undantis aegro frenabat corde dolores.
<sil. pun. 8.289>	nam cum perdomita est armis iuuenilibus olim
<sil. pun. 8.290>	Illyris ora uiri, nigro adlatrauerat ore
<sil. pun. 8.291>	uictorem inuidia et uentis iactarat iniquis.
<sil. pun. 8.292>	hinc inerat metus et durae reuerentia plebis.
<sil. pun. 8.293>	sed genus admotum superis summumque per altos
<sil. pun. 8.294>	attingebat auos caelum: numerare parentem
<sil. pun. 8.295>	Assaracum retro praestabat Amulius auctor
<sil. pun. 8.296>	Assaracusque Iouem, ne&lt;c&gt;, qui spectasset in armis,
<sil. pun. 8.297>	abnueret genus. huic Fabius iam castra petenti:
<sil. pun. 8.298>	'Si tibi cum Tyrio credis fore maxima bella
<sil. pun. 8.299>	ductore (inuitus uocem hanc e pectore rumpam)
<sil. pun. 8.300>	frustraris, Paule. Ausoni&lt;d&gt;um te proelia dira
<sil. pun. 8.301>	teque hostis castris grauior manet, aut ego multo
<sil. pun. 8.302>	nequiquam didici casus praenoscere Marte.
<sil. pun. 8.303>	spondentem audiui (piget heu taedetque senectae,
<sil. pun. 8.304>	si quas prospicio restat passura ruinas!)
<sil. pun. 8.305>	cum duce tam fausti Martis, qua uiderit &lt;h&gt;ora,
<sil. pun. 8.306>	sumpturum pugnam. quantum nunc, Paule, supremo
<sil. pun. 8.307>	absumus exitio, uocem hanc si consulis ardens
<sil. pun. 8.308>	audiuit Poenus! iam latis obuia credo
<sil. pun. 8.309>	stat campis acies, expectaturque sub ictu
<sil. pun. 8.310>	alter Flaminius. quantos, insane, ciebis
<sil. pun. 8.311>	Varro uiros! tu (pro superi!) tu protinus arma,
<sil. pun. 8.312>	tu campum? noscas ante exploresque trahendo,
<sil. pun. 8.313>	~quam ritus hostis! tu non, quae copia rerum,
<sil. pun. 8.314>	quae natura locis, quod sit, rimabere sollers,
<sil. pun. 8.315>	armorum genus, et stantem super omnia tela
<sil. pun. 8.316>	fortunam aspicies? fer, Paule, indeuia recti
<sil. pun. 8.317>	pectora. cur, uni patriam si adfligere fas est,
<sil. pun. 8.318>	uni sit seruare nefas? eget improbus arto
<sil. pun. 8.319>	iam uictu Libys, et belli feruore retuso
<sil. pun. 8.320>	laxa fides socium est. non hic domus hospita tecto
<sil. pun. 8.321>	inuitat patrio, non fidae moenibus urbes
<sil. pun. 8.322>	excipiunt renouatque pari se pube iuuentus.
<sil. pun. 8.323>	tertia uix superest, crudo quae uenit Hibero,
<sil. pun. 8.324>	turba uirum. persta et cauti medicamina belli
<sil. pun. 8.325>	lentus ama. si qua interea inuitauerit aura
<sil. pun. 8.326>	annueritque deus, uelox accede secundis.'
<sil. pun. 8.327>	Cui breuiter maesto consul sic ore uicissim:
<sil. pun. 8.328>	'Mecum erit haec prorsus pietas, mentemque feremus
<sil. pun. 8.329>	in Poenos, inuicte, tuam. nec me unica fallit
<sil. pun. 8.330>	cunctandi ratio, qua te grassante senescens
<sil. pun. 8.331>	Hannibal oppressum uidit considere bellum.
<sil. pun. 8.332>	sed quaenam ira deum? consul datus alter, opinor,
<sil. pun. 8.333>	Ausoniae est, alter Poenis. trahit omnia secum
<sil. pun. 8.334>	et metuit demens alio ne consule Roma
<sil. pun. 8.335>	concidat. e Tyrio consortem accite senatu:
<sil. pun. 8.336>	non tam saeua uolet. nullus qui portet in hostem
<sil. pun. 8.337>	sufficit insano sonipes. incedere noctis,
<sil. pun. 8.338>	quae tardent cursum, tenebras dolet, itque superbus
<sil. pun. 8.339>	tantum non strictis mucronibus, ulla retardet
<sil. pun. 8.340>	ne pugnas mora, dum uagina ducitur ensis.
<sil. pun. 8.341>	Tarpeiae rupes cognataque sanguine nobis
<sil. pun. 8.342>	tecta Iouis, quaeque arce sua nunc stantia linquo,
<sil. pun. 8.343>	moenia felicis patriae, quocumque uocabit
<sil. pun. 8.344>	summa salus, testor, spreto discrimine iturum.
<sil. pun. 8.345>	sed si surda mihi pugnabunt castra monenti,
<sil. pun. 8.346>	haud ego uos ultra, nati, dulcemque morabor
<sil. pun. 8.347>	Assaraci de gente domum, similemue uidebit
<sil. pun. 8.348>	Varroni Paulum redeuntem saucia Roma.'
<sil. pun. 8.349>	Sic tum diuersa turbati mente petebant
<sil. pun. 8.350>	castra duces. at praedictis iam sederat aruis
<sil. pun. 8.351>	Aetolos Poenus seruans ad proelia campos.
<sil. pun. 8.352>	non alias maiore uirum, maiore sub armis
<sil. pun. 8.353>	agmine cornipedum concussa est Itala tellus.
<sil. pun. 8.354>	quippe extrema simul gentique urbique timebant,
<sil. pun. 8.355>	nec spes certandi plus uno Marte dabatur.
<sil. pun. 8.356>	Faunigenae socio bella inuasere Sicano
<sil. pun. 8.357>	sacra manus Rutuli, seruant qui Daunia regna
<sil. pun. 8.358>	Laurentique domo gaudent et fonte Numici,
<sil. pun. 8.359>	quos Castrum Phrygibusque grauis quondam Ardea misit,
<sil. pun. 8.360>	quos, celso deuexa iugo Iunonia sedes,
<sil. pun. 8.361>	Lanuuium atque altrix casti Collatia Bruti,
<sil. pun. 8.362>	quique immite nemus Triuiae, quique ostia Tusci
<sil. pun. 8.363>	amnis amant tepidoque fouent Almone Cybeben.
<sil. pun. 8.364>	hinc Tibur, Catille, tuum sacrisque dicatum
<sil. pun. 8.365>	Fortunae Praeneste iugis Antemnaque, prisco
<sil. pun. 8.366>	Crustumio prior, atque habiles ad aratra Labici.
<sil. pun. 8.367>	necnon sceptriferi qui potant Thybridis undam,
<sil. pun. 8.368>	quique Anienis habent ripas gelidoque rigantur
<sil. pun. 8.369>	Simbruuio rastrisque domant Aequicula rura.
<sil. pun. 8.370>	his Scaurus monitor, tenero tunc Scaurus in aeuo,
<sil. pun. 8.371>	sed iam signa dabat nascens in saecula uirtus.
<sil. pun. 8.372>	non illis solitum crispare hastilia campo,
<sil. pun. 8.373>	nec mos pennigeris pharetram impleuisse sagittis:
<sil. pun. 8.374>	pila uolunt breuibusque habiles mucronibus enses;
<sil. pun. 8.375>	aere caput tecti surgunt super agmina cristis.
<sil. pun. 8.376>	At, quos ipsius mensis seposta Lyaei
<sil. pun. 8.377>	Setia et incelebri miserunt ualle Velitrae,
<sil. pun. 8.378>	quos Cora, quos spumans immiti Signia musto,
<sil. pun. 8.379>	et quos pestifera Pomptini uligine campi,
<sil. pun. 8.380>	qua Saturae nebulosa palus restagnat, et atro
<sil. pun. 8.381>	liuentis caeno per squalida turbidus arua
<sil. pun. 8.382>	cogit aquas Vfens atque inficit aequora limo,
<sil. pun. 8.383>	ducit auis pollens nec dextra indignus auorum
<sil. pun. 8.384>	Scaeuola, cui dirae caelatur laudis honora
<sil. pun. 8.385>	effigie clipeus: flagrant altaribus ignes,
<sil. pun. 8.386>	Tyrrhenum ualli medio stat Mucius ira
<sil. pun. 8.387>	in semet uersa, saeuitque &lt;in&gt; imagine uirtus.
<sil. pun. 8.388>	~tunc icta species iniere ac bella magistro
<sil. pun. 8.389>	cernitur effugiens ardentem Porsena dextram.
<sil. pun. 8.390>	Quis Circaea iuga et scopulosi uerticis Anxur
<sil. pun. 8.391>	Hernicaque impresso raduntur uomere saxa,
<sil. pun. 8.392>	quis putri pinguis sulcaris Anagnia gleba,
<sil. pun. 8.393>	Sulla Ferentinis Priuernatumque maniplis
<sil. pun. 8.394>	ducebat simul excitis, Soraeque iuuentus
<sil. pun. 8.395>	addita fulgebat telis. hic Scaptia pubes,
<sil. pun. 8.396>	hic Fabrateriae uulgus, nec monte niuoso
<sil. pun. 8.397>	descendens Atina aberat detritaque bellis
<sil. pun. 8.398>	S&lt;u&gt;essa atque a duro Frusino haud imbellis aratro.
<sil. pun. 8.399>	at, qui Fibreno miscentem flumina Lirim
<sil. pun. 8.400>	sulphureum tacitisque uadis ad litora lapsum
<sil. pun. 8.401>	accolit, Arpinas, accita pube Venafro
<sil. pun. 8.402>	ac Larinatum dextris, socia hispidus arma
<sil. pun. 8.403>	commouet atque uiris ingens exhaurit Aquinum.
<sil. pun. 8.404>	Tullius aeratas raptabat in agmina turmas,
<sil. pun. 8.405>	regia progenies et Tullo sanguis ab alto.
<sil. pun. 8.406>	indole pro quanta iuuenis quantumque daturus
<sil. pun. 8.407>	Ausoniae populis uentura in saecula ciuem!
<sil. pun. 8.408>	ille, super Gangen, super exauditus et Indos,
<sil. pun. 8.409>	implebit terras uoce et furialia bella
<sil. pun. 8.410>	fulmine compescet linguae nec deinde relinquet
<sil. pun. 8.411>	par decus eloquio cuiquam sperare nepotum.
<sil. pun. 8.412>	Ecce inter primos Therapnaeo a sanguine Clausi
<sil. pun. 8.413>	exultat rapidis Nero non imitabilis ausis.
<sil. pun. 8.414>	hunc Amiterna cohors et Bactris nomina ducens
<sil. pun. 8.415>	Casperia, hunc Foruli magnaeque Reate dicatum
<sil. pun. 8.416>	Caelicolum Matri necnon habitata pruinis
<sil. pun. 8.417>	Nursia et a Tetrica comitantur rupe cohortes.
<sil. pun. 8.418>	cunctis hasta decus, clipeusque refertur in orbem,
<sil. pun. 8.419>	conique implumes et laeuo tegmina crure.
<sil. pun. 8.420>	ibant et laeti pars Sancum uoce canebant
<sil. pun. 8.421>	auctorem gentis, pars laudes ore ferebat,
<sil. pun. 8.422>	Sabe, tuas, qui de proprio cognomine primus
<sil. pun. 8.423>	dixisti populos magna dicione Sabinos.
<sil. pun. 8.424>	Quid, qui Picenae stimulat telluris alumnos,
<sil. pun. 8.425>	horridus et squamis et equina Curio crista,
<sil. pun. 8.426>	pars belli quam magna uenit! non aequore uerso
<sil. pun. 8.427>	tam creber fractis albescit fluctus in undis,
<sil. pun. 8.428>	nec coetu leuiore, ubi mille per agmina uirgo
<sil. pun. 8.429>	lunatis acies imitatur Martia peltis,
<sil. pun. 8.430>	perstrepit et tellus et Amazonius Thermodon.
<sil. pun. 8.431>	hic et, quos pascunt scopulosae rura Numanae,
<sil. pun. 8.432>	et quis litoreae fumant altaria Cuprae,
<sil. pun. 8.433>	quique Truentinas seruant cum flumine turris,
<sil. pun. 8.434>	cernere erat: clipeata procul sub sole corusco
<sil. pun. 8.435>	agmina sanguinea uibrant in nubila luce.
<sil. pun. 8.436>	stat fucare colus nec Sidone uilior Ancon
<sil. pun. 8.437>	murice nec Libyco, statque umectata Vomano
<sil. pun. 8.438>	Hadria et inclemens hirsuti signifer Ascli.
<sil. pun. 8.439>	ho&lt;c&gt; Picus quondam nomen memorabile ab alto
<sil. pun. 8.440>	Saturno statuit genitor, quem carmine Circe
<sil. pun. 8.441>	exutum formae uolitare per aethera iussit
<sil. pun. 8.442>	et sparsit croceum plumis fugientis honorem.
<sil. pun. 8.443>	ante, ut fama docet, tellus possessa Pelasgis,
<sil. pun. 8.444>	quis Aesis regnator erat fluuioque reliquit
<sil. pun. 8.445>	nomen et a sese populos tum dixit Asilos.
<sil. pun. 8.446>	Sed non ruricolae firmarunt robore castra
<sil. pun. 8.447>	deteriore cauis uenientes montibus Vmbri.
<sil. pun. 8.448>	hos Aesis Sapisque lauant rapidasque sonanti
<sil. pun. 8.449>	uertice contorquens undas per saxa Metaurus,
<sil. pun. 8.450>	et lauat ingentem perfundens flumine sacro
<sil. pun. 8.451>	Clitumnus taurum Narque albescentibus undis
<sil. pun. 8.452>	in Thybrim properans Tiniaeque inglorius umor
<sil. pun. 8.453>	et Clanis et Rubico et Senonum de nomine Sena.
<sil. pun. 8.454>	sed pater ingenti medios inlabitur amne
<sil. pun. 8.455>	Albula et admota perstringit moenia ripa.
<sil. pun. 8.456>	his urbes Arna et laetis Meuania pratis,
<sil. pun. 8.457>	Hispellum et duro monti per saxa recumbens
<sil. pun. 8.458>	&lt;N&gt;arnia et infestum nebulis umentibus olim
<sil. pun. 8.459>	Iguuium patuloque iacens sine moenibus aruo
<sil. pun. 8.460>	Fulgin&lt;i&gt;a, his populi fortes: Amerinus et armis
<sil. pun. 8.461>	uel rastris laudande Camers, his Sassina, diues
<sil. pun. 8.462>	lactis, et haud parci Martem coluisse Tudertes.
<sil. pun. 8.463>	ductor Piso uiros spernaces mortis agebat,
<sil. pun. 8.464>	ora puer pulcherque habitum, sed corde sagaci
<sil. pun. 8.465>	aequabat senium atque astu superauerat annos.
<sil. pun. 8.466>	is primam ante aciem pictis radiabat in armis,
<sil. pun. 8.467>	Arsacidum ut fuluo micat ignea gemma monili.
<sil. pun. 8.468>	Iamque per Etruscos legio completa maniplos
<sil. pun. 8.469>	rectorem magno spectabat nomine Galbam.
<sil. pun. 8.470>	huic genus orditur Minos inclusaque tauro
<sil. pun. 8.471>	Pasiphae, clarique dehinc stant ordine patres.
<sil. pun. 8.472>	lectos Caere uiros, lectos Cor&lt;t&gt;ona, superbi
<sil. pun. 8.473>	Tarchonis domus, et ueteres misere Grauiscae.
<sil. pun. 8.474>	necnon Argolico dilectum litus Haleso
<sil. pun. 8.475>	A&lt;l&gt;sium et obsessae campo squalente Fregenae.
<sil. pun. 8.476>	adfuit et sacris interpres fulminis alis
<sil. pun. 8.477>	Faesula et antiquus Romanis moenibus horror
<sil. pun. 8.478>	Clusinum uulgus, cum, Porsena magne, iubebas
<sil. pun. 8.479>	nequiquam pulsos Romae imperitare Superbos.
<sil. pun. 8.480>	tunc, quos a niueis exegit Luna metallis,
<sil. pun. 8.481>	insignis portu, quo non spatiosior alter
<sil. pun. 8.482>	innumeras cepisse rates et claudere pontum,
<sil. pun. 8.483>	Maeoniaeque decus quondam Vetulonia gentis.
<sil. pun. 8.484>	bissenos haec prima dedit praecedere fasces
<sil. pun. 8.485>	et iunxit totidem tacito terrore securis.
<sil. pun. 8.486>	haec altas eboris decorauit honore curulis
<sil. pun. 8.487>	et princeps Tyrio uestem praetexuit ostro.
<sil. pun. 8.488>	haec eadem pugnas accendere protulit aere.
<sil. pun. 8.489>	his mixti Nepesina cohors Aequique Falisci,
<sil. pun. 8.490>	quique tuos, Flauina, focos, Sabatia quique
<sil. pun. 8.491>	stagna tenent Ciminique lacum, qui Sutria tecta
<sil. pun. 8.492>	haud procul et sacrum Phoebo Soracte frequentant.
<sil. pun. 8.493>	spicula bina gerunt: capiti cudone ferino
<sil. pun. 8.494>	sat cautum: Lycios damnant hastilibus arcus.
<sil. pun. 8.495>	Hae bellare acies norant. at Marsica pubes
<sil. pun. 8.496>	et bellare manu et chelydris cantare soporem
<sil. pun. 8.497>	uipereumque herbis hebetare et carmine dentem.
<sil. pun. 8.498>	Ae&lt;e&gt;tae prolem Angitiam mala gramina primam
<sil. pun. 8.499>	monstrauisse ferunt tactuque domare uenena
<sil. pun. 8.500>	et lunam excussisse polo, stridoribus amnes
<sil. pun. 8.501>	frenantem, ac siluis montes nudasse uocatis.
<sil. pun. 8.502>	sed populis nomen posuit metuentior hospes,
<sil. pun. 8.503>	cum fugeret Phrygias trans aequora Marsya Crenas
<sil. pun. 8.504>	Mygdoniam Phoebi superatus pectine loton.
<sil. pun. 8.505>	Marruuium ueteris celebratum nomine Marri
<sil. pun. 8.506>	urbibus est illis caput, interiorque per udos
<sil. pun. 8.507>	Alba sedet campos pomisque rependit aristas.
<sil. pun. 8.508>	cetera in obscuro famae et sine nomine uulgi,
<sil. pun. 8.509>	sed numero castella ualent. coniungitur acer
<sil. pun. 8.510>	Paelignus gelidoque rapit Sulmone cohortes.
<sil. pun. 8.515>	haud illo leuior bellis Vestina iuuentus
<sil. pun. 8.516>	agmina densauit uenatu dura ferarum:
<sil. pun. 8.517>	quae, Fiscelle, tuas arces Pinnamque uirentem
<sil. pun. 8.518>	pascuaque haud tarde redeuntia tondet Aueiae.
<sil. pun. 8.519>	Marrucina simul, Frentanis aemula pubes,
<sil. pun. 8.520>	Corfini populos magnumque Teate trahebat.
<sil. pun. 8.521>	omnibus in pugnam fertur sparus, omnibus alto
<sil. pun. 8.522>	adsuetae uolucrem caelo demittere fundae.
<sil. pun. 8.523>	pectora pellis obit caesi uenatibus ursi.
<sil. pun. 8.524>	&lt;Nec Sidicina cohors defit. Viriasius armat523a
<sil. pun. 8.525>	mille uiros, nulli uictus uel ponere castra523b
<sil. pun. 8.526>	uel iunxisse ratem duroque resoluere muros523c
<sil. pun. 8.527>	ariete et in turrim subitos immittere pontis.&gt;523d
<sil. pun. 8.511>	Nec cedit studio Sidicinus sanguine miles,
<sil. pun. 8.512>	quem genuere Cales. non paruus conditor urbi,
<sil. pun. 8.513>	ut fama est, Calais, Boreae quem rapta per auras
<sil. pun. 8.514>	Orithyia uago Geticis nutriuit in antris.
<sil. pun. 8.524>	Iam uero, quos diues opum, quos diues auorum
<sil. pun. 8.525>	e toto dabat ad bellum Campania tractu,
<sil. pun. 8.526>	ductorum aduentu&lt;m&gt; uicinis sedibus Osci
<sil. pun. 8.527>	seruabant: Sinuessa tepens fluctuque sonorum
<sil. pun. 8.528>	Vulturnum, quasque euertere silentia Amyclae
<sil. pun. 8.529>	Fundique et regnata Lamo Caieta domusque
<sil. pun. 8.530>	Antiphatae, compressa freto, stagnisque palustre
<sil. pun. 8.531>	Liternum et quondam fatorum conscia Cyme.
<sil. pun. 8.532>	illic Nuceria et Gaurus naualibus acta
<sil. pun. 8.533>	prole Dicarchea, multo cum milite Graia
<sil. pun. 8.534>	illic Parthenope ac Poeno non peruia Nola,
<sil. pun. 8.535>	Allifae et Clanio contemptae semper Acerrae.
<sil. pun. 8.536>	Sarrastis etiam populos totasque uideres
<sil. pun. 8.537>	Sarni mitis opes; illic, quos sulphure pingues
<sil. pun. 8.538>	Phlegraei legere sinus, Misenus et ardens
<sil. pun. 8.539>	ore Giganteo sedes Ithacesia Bai.
<sil. pun. 8.540>	non Prochyte, non ardentem sortita Typhoea
<sil. pun. 8.541>	Inarime, non antiqui saxosa Telonis
<sil. pun. 8.542>	insula, nec paruis aberat Calatia muris,
<sil. pun. 8.543>	Surrentum et pauper sulci Cerealis Abella,
<sil. pun. 8.544>	in primis Capua, heu rebus seruare serenis
<sil. pun. 8.545>	inconsulta modum et prauo peritura tumore!
<sil. pun. 8.546>	laetos rectoris formabat Scipio bello.
<sil. pun. 8.547>	ille uiris pila et ferro circumdare pectus
<sil. pun. 8.548>	addiderat. leuiora domo de more parentum
<sil. pun. 8.549>	gestarant tela, ambustas sine cuspide cornos;
<sil. pun. 8.550>	aclydis usus erat factaeque ad rura bipennis.
<sil. pun. 8.551>	ipse inter medios uenturae ingentia laudis
<sil. pun. 8.552>	signa dabat: uibrare sudem, tramittere saltu
<sil. pun. 8.553>	muralis fossas, undosum frangere nando
<sil. pun. 8.554>	indutus thoraca uadum: spectacula tanta
<sil. pun. 8.555>	ante acies uirtutis erant. saepe alite planta
<sil. pun. 8.556>	ilia perfossum et campi per aperta uolantem
<sil. pun. 8.557>	ipse pedes praeuertit ecum, saepe arduus idem
<sil. pun. 8.558>	castrorum spatium et saxo tramisit et hasta.
<sil. pun. 8.559>	Martia frons facilesque comae nec pone retroque
<sil. pun. 8.560>	caesaries breuior. flagrabant lumina miti
<sil. pun. 8.561>	aspectu, gratusque inerat uisentibus horror.
<sil. pun. 8.562>	Adfuit et Samnis, nondum uergente fauore
<sil. pun. 8.563>	ad Poenos, sed nec ueteri purgatus ab ira:
<sil. pun. 8.564>	qui Batulum Nucrasque metunt, Bouiania quique
<sil. pun. 8.565>	exagitant lustra aut Caudinis faucibus haerent,
<sil. pun. 8.566>	et quos aut Rufrae, quos aut Aesernia, quosue
<sil. pun. 8.567>	obscura incultis Herdonia misit ab agris.
<sil. pun. 8.568>	Bruttius, haud dispar animorum, unaque iuuentus
<sil. pun. 8.569>	Lucanis excita iugis Hirpinaque pubes
<sil. pun. 8.570>	horrebat telis et tergo hirsuta ferarum.
<sil. pun. 8.571>	hos uenatus alit: lustra incoluere sitimque
<sil. pun. 8.572>	auertunt fluuio, somnique labore parantur.
<sil. pun. 8.573>	Additur his Calaber Sallentinaeque cohortes
<sil. pun. 8.574>	necnon Brundisium, quo desinit Itala tellus.
<sil. pun. 8.575>	parebat legio audaci permissa Cethego,
<sil. pun. 8.576>	cui socias uires atque indiscreta maniplis
<sil. pun. 8.577>	arma recensebant: nunc sese ostendere miles
<sil. pun. 8.578>	Leucosiae e &lt;s&gt;copulis, nunc, quem Picentia Paesto
<sil. pun. 8.579>	misit et exhaustae mox Poeno Marte Cerillae,
<sil. pun. 8.580>	nunc Silarus quos nutrit aquis, quo gurgite tradunt
<sil. pun. 8.581>	duritiem lapidum mersis inolescere ramis.
<sil. pun. 8.582>	ille et pugnacis laudauit tela Salerni
<sil. pun. 8.583>	falcatos ensis, et, quae Buxentia pubes
<sil. pun. 8.584>	aptabat dextris, inrasae robora clauae.
<sil. pun. 8.585>	ipse, umero exertus gentili more parentum,
<sil. pun. 8.586>	difficili gaudebat equo roburque iuuentae
<sil. pun. 8.587>	flexi cornipedis duro exercebat in ore.
<sil. pun. 8.588>	Vos etiam accisae desolataeque uirorum,
<sil. pun. 8.589>	Eridani gentes, nullo attendente deorum
<sil. pun. 8.590>	uotis tunc uestris casura ruistis in arma.
<sil. pun. 8.591>	certauit Mutinae quassata Placentia bello,
<sil. pun. 8.592>	Mantua mittenda certauit pube Cremonae,
<sil. pun. 8.593>	Mantua, Musarum domus atque ad sidera cantu
<sil. pun. 8.594>	euecta Aonio et Smyrnaeis aemula plectris.
<sil. pun. 8.595>	tum Verona Athesi circumflua et undique sollers
<sil. pun. 8.596>	arua coronantem nutrire Fauentia pinum,
<sil. pun. 8.597>	Vercellae, fuscique ferax Pollentia uilli,
<sil. pun. 8.598>	et quondam Teucris comes in Laurentia bella
<sil. pun. 8.599>	Ocni prisca domus, paruique Bononia Rheni,
<sil. pun. 8.600>	quique graui remo limosis segniter undis
<sil. pun. 8.601>	lenta paludosae proscindunt stagna Rauennae.
<sil. pun. 8.602>	tum Troiana manus, tellure antiquitus orti
<sil. pun. 8.603>	Euganea profugique sacris Antenoris oris.
<sil. pun. 8.604>	necnon cum Venetis Aquileia ~superfluit armis.
<sil. pun. 8.605>	tum pernix Ligus et sparsi per saxa Vagenni
<sil. pun. 8.606>	in decus Hannibalis duros misere nepotes.
<sil. pun. 8.607>	maxima tot populis rector fiducia Brutus
<sil. pun. 8.608>	ibat et hortando notum accendebat in hostem.
<sil. pun. 8.609>	laeta uiro grauitas ac mentis amabile pondus
<sil. pun. 8.610>	et sine tristitia uirtus. non ille rigoris
<sil. pun. 8.611>	ingratas laudes nec nubem frontis amabat
<sil. pun. 8.612>	nec famam laeuo quaerebat limite uitae.
<sil. pun. 8.613>	Addiderat ter mille uiros, in Marte sagittae
<sil. pun. 8.614>	expertos, fidus Sicula regnator ab Aetna.
<sil. pun. 8.615>	non totidem Ilua uiros, sed laetos cingere ferrum
<sil. pun. 8.616>	armarat patrio, quo nutrit bella, metallo.
<sil. pun. 8.617>	Ignosset quamuis auido committere pugnam
<sil. pun. 8.618>	Varroni, quicumque simul tot tela uideret.
<sil. pun. 8.619>	tantis agminibus Rhoeteo litore quondam
<sil. pun. 8.620>	feruere, cum magnae Troiam inuasere Mycenae,
<sil. pun. 8.621>	mille rates uidit Leandrius Hellespontus.
<sil. pun. 8.622>	Vt uentum ad Cannas, urbis uestigia priscae,
<sil. pun. 8.623>	defigunt diro signa infelicia uallo.
<sil. pun. 8.624>	nec tanta miseris iamiam impendente ruina
<sil. pun. 8.625>	cessarunt superi uicinas prodere clades.
<sil. pun. 8.626>	per sudum attonitis pila exarsere maniplis,
<sil. pun. 8.627>	et celsae toto ceciderunt aggere pinnae,
<sil. pun. 8.628>	nutantique ruens prostrauit uertice siluas
<sil. pun. 8.629>	Garganus, fundoque imo mugiuit anhelans
<sil. pun. 8.630>	Aufidus, et magno late distantia ponto
<sil. pun. 8.631>	terruerunt pauidos accensa Ceraunia nautas.
<sil. pun. 8.632>	quaesiuit Calaber, subducta luce repente
<sil. pun. 8.633>	immensis tenebris, et terram et litora Sipus,
<sil. pun. 8.634>	obseditque frequens castrorum limina bubo.
<sil. pun. 8.635>	nec densae trepidis apium se inuoluere nubes
<sil. pun. 8.636>	cessarunt aquilis. non unus crine corusco
<sil. pun. 8.637>	regnorum euersor rubuit letale cometes.
<sil. pun. 8.638>	castra quoque et uallum rabidae sub nocte silenti
<sil. pun. 8.639>	inrupere ferae raptique ante ora pauentum
<sil. pun. 8.640>	adiunctos uigilis sparserunt membra per agros.
<sil. pun. 8.641>	ludificante etiam terroris imagine somnos
<sil. pun. 8.642>	Gallorum uisi bustis erumpere manes,
<sil. pun. 8.643>	terque quaterque solo penitus tremuere reuulsae
<sil. pun. 8.644>	Tarpeiae rupes, atque atro sanguine flumen
<sil. pun. 8.645>	manauit Iouis in templis, lacrimaeque uetusta
<sil. pun. 8.646>	effigie patris large fluxere Quirini.
<sil. pun. 8.647>	maior et horrificis sese extulit Allia ripis.
<sil. pun. 8.648>	non Alpes sedere loco, non nocte dieue
<sil. pun. 8.649>	ingentis inter stetit Apenninus hiatus.
<sil. pun. 8.650>	axe super medio, Libyes a parte, coruscae
<sil. pun. 8.651>	in Latium uenere faces, ruptusque fragore
<sil. pun. 8.652>	horrisono polus, et uultus patuere Tonantis.
<sil. pun. 8.653>	Aetnaeos quoque contorquens e cautibus ignis
<sil. pun. 8.654>	Vesbius intonuit, scopulisque in nubila iactis
<sil. pun. 8.655>	Phlegraeus tetigit trepidantia sidera uertex.
<sil. pun. 8.656>	Ecce inter medios belli praesagus, et ore
<sil. pun. 8.657>	attonito sensuque simul, clamoribus implet
<sil. pun. 8.658>	miles castra feris et anhelat clade futura:
<sil. pun. 8.659>	'Parcite, crudeles superi. iam stragis aceruis
<sil. pun. 8.660>	deficiunt campi. uideo per densa uolantem
<sil. pun. 8.661>	agmina ductorem Libyae currusque citatos
<sil. pun. 8.662>	arma uirum super atque artus et signa trahentem.
<sil. pun. 8.663>	turbinibus furit insanis et proelia uentus
<sil. pun. 8.664>	inque oculos inque ora rotat. cadit immemor aeui
<sil. pun. 8.665>	nequiquam, Trasimenne, tuis Seruilius oris
<sil. pun. 8.666>	subductus. quo, Varro, fugis? pro Iuppiter! ictu
<sil. pun. 8.667>	procumbit saxi fessis spes ultima Paulus.
<sil. pun. 8.668>	cesserit huic Trebia exitio. pons ecce cadentum
<sil. pun. 8.669>	corporibus struitur, reicitque cadauera fumans
<sil. pun. 8.670>	Aufidus, ac uictrix insultat belua campis.
<sil. pun. 8.671>	gestat Agenoreus nostro de more secures
<sil. pun. 8.672>	consulis, et sparsos lictor fert sanguine fasces.
<sil. pun. 8.673>	in Libyam Ausonii portatur pompa triumphi.
<sil. pun. 8.674>	o dolor! hoc etiam, superi, uidisse iubetis?
<sil. pun. 8.675>	congesto, laeuae quodcumque auellitur, auro
<sil. pun. 8.676>	metitur Latias uictrix Carthago ruinas.'

<sil. pun. 9.1>	Turbato monstris Latio cladisque futurae
<sil. pun. 9.2>	signa per Ausoniam prodentibus inrita diuis,
<sil. pun. 9.3>	haud secus ac si fausta forent et prospera pugnae
<sil. pun. 9.4>	omina uenturae, consul traducere noctem
<sil. pun. 9.5>	exsomnis telumque manu uibrare per umbras
<sil. pun. 9.6>	ac modo segnitie Paulum increpitare, modo acris
<sil. pun. 9.7>	exercere tubas nocturnaque classica uelle.
<sil. pun. 9.8>	nec minor in Poeno properi certaminis ardor.
<sil. pun. 9.9>	erumpunt uallo fortuna urgente sinistra
<sil. pun. 9.10>	consertaeque manus. nam sparsi ad pabula campis
<sil. pun. 9.11>	uicinis raptanda Macae fudere uolucrem
<sil. pun. 9.12>	telorum nubem. ante omnis inuadere bella
<sil. pun. 9.13>	Mancinus gaudens hostilique unguere primus
<sil. pun. 9.14>	tela cruore cadit, cadit et numerosa iuuentus.
<sil. pun. 9.15>	nec pecudum fibras Varro et contraria Paulo
<sil. pun. 9.16>	auspicia incusante deum compesceret arma,
<sil. pun. 9.17>	ni sors alterni iuris, quo castra reguntur,
<sil. pun. 9.18>	arbitrium pugnae properanti in fata negasset.
<sil. pun. 9.19>	quae tamen haud ualuit perituris milibus una
<sil. pun. 9.20>	plus donasse die. rediere in castra, gemente
<sil. pun. 9.21>	haud dubie Paulo, qui crastina iura uideret
<sil. pun. 9.22>	amenti cessura uiro, frustraque suorum
<sil. pun. 9.23>	seruatas a caede animas. nam turbidus ira
<sil. pun. 9.24>	infensusque morae dilata ob proelia ductor
<sil. pun. 9.25>	'Sicine, sic' inquit 'grates pretiumque rependis,
<sil. pun. 9.26>	Paule, tui capitis? meruerunt talia, qui te
<sil. pun. 9.27>	legibus atque urnae dira eripuere minanti?
<sil. pun. 9.28>	tradant immo hosti reuocatos ilicet enses,
<sil. pun. 9.29>	tradant arma iube, aut pugnantum deripe dextris.
<sil. pun. 9.30>	sed uos, quorum oculos atque ora umentia uidi,
<sil. pun. 9.31>	uertere cum consul terga et remeare iuberet,
<sil. pun. 9.32>	ne morem et pugnae signum expectate petendae.
<sil. pun. 9.33>	dux sibi quisque uiam rapito, cum spargere primis
<sil. pun. 9.34>	incipiet radiis Gargana cacumina Phoebus.
<sil. pun. 9.35>	pandam egomet propere portas. ruite ocius atque hunc
<sil. pun. 9.36>	ereptum reuocata diem.' sic turbidus aegra
<sil. pun. 9.37>	pestifero pugnae castra incendebat amore.
<sil. pun. 9.38>	At Paulus, iam non idem nec mente nec ore,
<sil. pun. 9.39>	sed qualis stratis deleto milite campis
<sil. pun. 9.40>	post pugnam stetit, ante oculos atque ora futuro
<sil. pun. 9.41>	obuersante malo, ceu iam spe lucis adempta
<sil. pun. 9.42>	cum stupet exanimata parens natique tepentis
<sil. pun. 9.43>	nequiquam fouet extremis amplexibus artus,
<sil. pun. 9.44>	'Per totiens' inquit 'concussae moenia Romae,
<sil. pun. 9.45>	perque has, nox Stygia quas iam circumuolat umbra,
<sil. pun. 9.46>	insontis animas, cladi parce obuius ire.
<sil. pun. 9.47>	dum transit diuum furor et consumitur ira
<sil. pun. 9.48>	Fortunae, nouus Hannibalis, sat, nomina ferre
<sil. pun. 9.49>	si discit miles nec frigidus aspicit hostem.
<sil. pun. 9.50>	nonne uides, cum uicinis auditur in aruis,
<sil. pun. 9.51>	quam subitus linquat pallentia corpora sanguis,
<sil. pun. 9.52>	quamque fluant arma ante tubas? cunctator et aeger,
<sil. pun. 9.53>	ut rere, in pugnas Fabius quotcumque sub illis
<sil. pun. 9.54>	culpatis duxit signis, nunc arma capessunt.
<sil. pun. 9.55>	at quos Flaminius++sed dira auertite diui.
<sil. pun. 9.56>	sin nostris animus monitis precibusque repugnat,
<sil. pun. 9.57>	aures pande deo. cecinit Cymaea per orbem
<sil. pun. 9.58>	haec olim uates et te praesaga tuosque
<sil. pun. 9.59>	uulgauit terris proauorum aetate furores.
<sil. pun. 9.60>	iamque alter tibi, nec perplexo carmine, coram
<sil. pun. 9.61>	fata cano uates: sistis ni crastina signa,
<sil. pun. 9.62>	firmabis nostro Phoebeae dicta Sibyllae
<sil. pun. 9.63>	sanguine. nec Graio posthac Diomede ferentur,
<sil. pun. 9.64>	sed te, si perstas, insignes consule campi.'
<sil. pun. 9.65>	haec Paulus, lacrimaeque oculis ardentibus ortae.
<sil. pun. 9.66>	Necnon et noctem sceleratus polluit error.
<sil. pun. 9.67>	Xanthippo captus Libycis tolerarat in oris
<sil. pun. 9.68>	seruitium Satricus, mox inter praemia regi
<sil. pun. 9.69>	Autololum dono datus ob uirtutis honorem.
<sil. pun. 9.70>	huic domus et gemini fuerant Sulmone relicti
<sil. pun. 9.71>	matris in uberibus nati, Mancinus et una
<sil. pun. 9.72>	nomine Rhoeteo Solimus. nam Dardana origo
<sil. pun. 9.73>	et Phrygio genus a proauo, qui sceptra secutus
<sil. pun. 9.74>	Aeneae claram muris fundauerat urbem
<sil. pun. 9.75>	ex sese dictam Solimon. celebrata colonis
<sil. pun. 9.76>	mox Italis paulatim attrito nomine Sulmo.
<sil. pun. 9.77>	at tum barbaricis Satricus cum rege cateruis
<sil. pun. 9.78>	aduectus, quo non spretum, si posceret usus,
<sil. pun. 9.79>	noscere Gaetulis Latias interprete uoces,
<sil. pun. 9.80>	postquam posse datum Paeligna reuisere tecta
<sil. pun. 9.81>	et patrium sperare Larem, ad conamina noctem
<sil. pun. 9.82>	aduocat ac furtim castris euadit iniquis.
<sil. pun. 9.83>	sed fuga nuda uiri. sumpto nam prodere coepta
<sil. pun. 9.84>	uitabat clipeo et dextra remeabat inermi.
<sil. pun. 9.85>	exuuias igitur prostrataque corpora campo
<sil. pun. 9.86>	lustrat et exutis Mancini cingitur armis.
<sil. pun. 9.87>	iamque metus leuior. uerum, cui dempta ferebat
<sil. pun. 9.88>	exangui spolia et cuius nudauerat artus,
<sil. pun. 9.89>	natus erat, paulo ante Maca prostratus ab hoste.
<sil. pun. 9.90>	Ecce sub aduentum noctis primumque soporem
<sil. pun. 9.91>	alter natorum, Solimus, uestigia uallo
<sil. pun. 9.92>	Ausonio uigil extulerat, dum sorte uicissim
<sil. pun. 9.93>	alternat portae excubias, fratrisque petebat
<sil. pun. 9.94>	Mancini stratum sparsa inter funera corpus,
<sil. pun. 9.95>	furtiua cupiens miserum componere terra.
<sil. pun. 9.96>	nec longum celerarat iter, cum tendere in armis
<sil. pun. 9.97>	aggere Sidonio uenientem conspicit hostem,
<sil. pun. 9.98>	quodque dabat fors in subitis necopina, sepulcro
<sil. pun. 9.99>	Aetoli condit membra occultata Thoantis.
<sil. pun. 9.100>	inde, ubi nulla sequi propius pone arma uirumque
<sil. pun. 9.101>	incomitata uidet uestigia ferre per umbras,
<sil. pun. 9.102>	prosiliens tumulo contorquet nuda parentis
<sil. pun. 9.103>	in terga haud frustra iaculum, Tyriamque sequentum
<sil. pun. 9.104>	Satricus esse manum et Sidonia uulnera credens,
<sil. pun. 9.105>	auctorem caeci trepidus circumspicit ictus.
<sil. pun. 9.106>	Verum ubi uictorem iuuenili robore cursus
<sil. pun. 9.107>	attulit et notis fulsit lux tristis ab armis
<sil. pun. 9.108>	fraternusque procul luna prodente retexit
<sil. pun. 9.109>	ante oculos sese et radiauit comminus umbo,
<sil. pun. 9.110>	exclamat iuuenis subita flammatus ab ira:
<sil. pun. 9.111>	'Non sim equidem Sulmone satus tua, Satrice, proles
<sil. pun. 9.112>	nec frater, Mancine, tuus fatearque nepotem
<sil. pun. 9.113>	Pergameo indignum Solimo, si euadere detur
<sil. pun. 9.114>	huic nostras impune manus. tu nobile gestes
<sil. pun. 9.115>	germani spolium ante oculos referasque superba
<sil. pun. 9.116>	me spirante domus Paelignae perfidus arma?
<sil. pun. 9.117>	haec tibi, cara parens Acca, ad solacia luctus
<sil. pun. 9.118>	dona feram, nati ut figas aeterna sepulcro.'
<sil. pun. 9.119>	Talia uociferans stricto mucrone ruebat.
<sil. pun. 9.120>	ast illi iam tela manu iamque arma fluebant
<sil. pun. 9.121>	audita patria natisque et coniuge et armis,
<sil. pun. 9.122>	ac membra et sensus gelidus stupefecerat horror.
<sil. pun. 9.123>	tum uox semanimi miseranda effunditur ore:
<sil. pun. 9.124>	'Parce, precor, dextrae, non ut mihi uita supersit
<sil. pun. 9.125>	(quippe nefas hac uelle frui), sed sanguine nostro
<sil. pun. 9.126>	ne damnes, o nate, manus. Carthaginis ille
<sil. pun. 9.127>	captiuus, patrias nunc primum aduectus in oras,
<sil. pun. 9.128>	ille ego sum Satricus, Solimi genus. haud tua, nate,
<sil. pun. 9.129>	fraus ulla est. iaceres in me cum feruidus hastam,
<sil. pun. 9.130>	Poenus eram. uerum castris elapsus acerbis
<sil. pun. 9.131>	ad uos et carae properabam coniugis ora:
<sil. pun. 9.132>	hunc rapui exanimi clipeum. sed iam unice nobis
<sil. pun. 9.133>	haec fratris tumulis arma excusata reporta.
<sil. pun. 9.134>	curarum tibi prima tamen sit, nate, referre
<sil. pun. 9.135>	ductori monitus Paulo, producere bellum
<sil. pun. 9.136>	nitatur Poenoque neget certamina Martis.
<sil. pun. 9.137>	augurio exultat diuum immensamque propinqua
<sil. pun. 9.138>	stragem acie sperat. quaeso, cohibete furentem
<sil. pun. 9.139>	Varronem: namque hunc fama est impellere signa.
<sil. pun. 9.140>	sat magnum hoc miserae fuerit mihi cardine uitae
<sil. pun. 9.141>	solamen cauisse meis. nunc ultima, nate,
<sil. pun. 9.142>	inuento simul atque amisso redde parenti
<sil. pun. 9.143>	oscula.' sic fatus galeam exuit atque rigentis
<sil. pun. 9.144>	inuadit nati tremebundis colla lacertis:
<sil. pun. 9.145>	attonito mentis uerbis sanare pudorem
<sil. pun. 9.146>	uulneris impressi &lt;et&gt; telum excusare laborat:
<sil. pun. 9.147>	'Quis testis nostris, quis conscius adfuit actis?
<sil. pun. 9.148>	non nox errorem nigranti condidit umbra?
<sil. pun. 9.149>	cur trepidas? da, nate, magis, da iungere pectus.
<sil. pun. 9.150>	absoluo pater ipse manum, atque in fine laborum
<sil. pun. 9.151>	hac condas oculos dextra, precor.' at miser imo
<sil. pun. 9.152>	pectore suspirans iuuenis non uerba uicesque
<sil. pun. 9.153>	adloquio uocemue refert, sed sanguinis atri
<sil. pun. 9.154>	sistere festinat cursum laceroque ligare
<sil. pun. 9.155>	ocius inlacrimans altum uelamine uulnus.
<sil. pun. 9.156>	tandem inter gemitus miserae erupere querelae:
<sil. pun. 9.157>	'Sicine te nobis, genitor, Fortuna reducit
<sil. pun. 9.158>	in patriam? sic te nato natumque parenti
<sil. pun. 9.159>	impia restituit? felix o terque quaterque
<sil. pun. 9.160>	frater, cui fatis genitorem agnoscere ademptum.
<sil. pun. 9.161>	ast ego, Sidoniis imperditus, ecce, parentem
<sil. pun. 9.162>	uulnere cognosco. saltem hoc, Fortuna, fuisset
<sil. pun. 9.163>	solamen culpae, dubia ut mihi signa dedisses
<sil. pun. 9.164>	infausti generis. uerum linquetur iniquis
<sil. pun. 9.165>	non ultra superis nostros &lt;s&gt;celerare labores.'
<sil. pun. 9.166>	Haec dum amens queritur, iam deficiente cruore
<sil. pun. 9.167>	in uacuas senior uitam disperserat auras.
<sil. pun. 9.168>	tum iuuenis maestum attollens ad sidera uultum
<sil. pun. 9.169>	'Pollutae dextrae et facti Titania testis
<sil. pun. 9.170>	infandi, quae nocturno mea lumine tela
<sil. pun. 9.171>	derigis in patrium corpus, non amplius' inquit
<sil. pun. 9.172>	'his oculis et damnato uiolabere uisu.'
<sil. pun. 9.173>	haec memorat, simul ense fodit praecordia et atrum
<sil. pun. 9.174>	sustentans uulnus mananti sanguine signat
<sil. pun. 9.175>	in clipeo mandata patris: fvge proelia varro,
<sil. pun. 9.176>	ac summi tegimen suspendit cuspide teli
<sil. pun. 9.177>	defletumque super prosternit membra parentem.
<sil. pun. 9.178>	Talia uenturae mittebant omina pugnae
<sil. pun. 9.179>	Ausoniis superi, sensimque abeuntibus umbris
<sil. pun. 9.180>	conscia nox sceleris roseo cedebat Eoo.
<sil. pun. 9.181>	ductor in arma suos Libys et Romanus in arma
<sil. pun. 9.182>	excibant de more suos, Poenisque redibat
<sil. pun. 9.183>	qualis nulla dies omni surrexerit aeuo.
<sil. pun. 9.184>	'Non uerborum' inquit 'stimulantum' Poenus 'egetis,
<sil. pun. 9.185>	Herculeis iter a metis ad Iapygis agros
<sil. pun. 9.186>	uincendo emensi. nusquam est animosa Saguntos,
<sil. pun. 9.187>	concessere Alpes, pater ipse superbus aquarum
<sil. pun. 9.188>	Ausoni&lt;d&gt;um Eridanus captiuo defluit alueo.
<sil. pun. 9.189>	strage uirum mersus Trebia est, atque ora sepulcro
<sil. pun. 9.190>	Lydia Flaminio premitur, lateque refulgent
<sil. pun. 9.191>	ossibus ac nullo sulcantur uomere campi.
<sil. pun. 9.192>	clarior his titulus plusque adlatura cruoris
<sil. pun. 9.193>	lux oritur. mihi magna satis, sat uero superque
<sil. pun. 9.194>	bellandi merces sit gloria: cetera uobis
<sil. pun. 9.195>	uincantur. quicquid diti deuexit Hibero,
<sil. pun. 9.196>	quicquid in Aetnaeis iactauit Roma triumphis,
<sil. pun. 9.197>	quin etiam Libyco si quid de litore raptum
<sil. pun. 9.198>	condidit, in uestros ueniet sine sortibus enses.
<sil. pun. 9.199>	ferte domos quod dextra dabit. nil ductor honoris
<sil. pun. 9.200>	ex opibus posco. raptor per saecula longa
<sil. pun. 9.201>	Dardanus edomitum uobis spoliauerit orbem.
<sil. pun. 9.202>	qui Tyria ducis Sarranum ab origine nomen,
<sil. pun. 9.203>	seu Laurens tibi, Sigeo sulcata colono,
<sil. pun. 9.204>	adridet tellus, seu sunt Byzacia cordi
<sil. pun. 9.205>	rura magis centum Cereri fruticantia culmis,
<sil. pun. 9.206>	electos optare dabo inter praemia campos.
<sil. pun. 9.207>	addam etiam, flaua Thybris quas inrigat unda,
<sil. pun. 9.208>	captiuis late gregibus depascere ripas.
<sil. pun. 9.209>	qui uero externo socius mihi sanguine Byrsae
<sil. pun. 9.210>	signa moues, dextram Ausonia si caede cruentam
<sil. pun. 9.211>	attolles, hinc iam ciuis Carthaginis esto.
<sil. pun. 9.212>	neu uos Garganus Daunique fefellerit ora,
<sil. pun. 9.213>	ad muros statis Romae. licet auia longe
<sil. pun. 9.214>	urbs agat et nostro procul a certamine distet,
<sil. pun. 9.215>	hic hodie ruet, atque ultra te ad proelia miles
<sil. pun. 9.216>	nulla uoco: ex acie tende in Capitolia cursum.'
<sil. pun. 9.217>	Haec memorat. tum propulso munimine ualli
<sil. pun. 9.218>	fossarum rapuere moras, aciemque locorum
<sil. pun. 9.219>	consilio curuis accommodat ordine ripis.
<sil. pun. 9.220>	barbaricus laeuo stetit ad certamina cornu
<sil. pun. 9.221>	bellator Nasamon unaque immanior artus
<sil. pun. 9.222>	Marmarides, tum Maurus atrox Garamasque Macesque
<sil. pun. 9.223>	et Massylae acies et ferro uiuere laetum
<sil. pun. 9.224>	uulgus Adyrmachidae pariter, gens accola Nili,
<sil. pun. 9.225>	corpora ab immodico seruans nigrantia Phoebo.
<sil. pun. 9.226>	quis positum agminibus caput imperiumque Nealces.
<sil. pun. 9.227>	at parte in dextra, sinuat qua flexibus undam
<sil. pun. 9.228>	Aufidus et curuo circum errat gurgite ripas,
<sil. pun. 9.229>	Mago regit. subiere leues, quos horrida misit
<sil. pun. 9.230>	Pyrene, populi et uario cinxere tumultu
<sil. pun. 9.231>	flumineum latus: effulget caetrata iuuentus,
<sil. pun. 9.232>	Cantaber ante alios nec tectus tempora Vasco
<sil. pun. 9.233>	ac torto miscens Baliaris proelia plumbo
<sil. pun. 9.234>	Baetigenaeque uiri. celsus media ipse coercet
<sil. pun. 9.235>	agmina, quae patrio firmauit milite quaeque
<sil. pun. 9.236>	Celtarum Eridano perfusis saepe cateruis.
<sil. pun. 9.237>	sed qua se fluuius retro labentibus undis
<sil. pun. 9.238>	eripit et nullo cuneos munimine uallat,
<sil. pun. 9.239>	turritas moles ac propugnacula dorso
<sil. pun. 9.240>	belua nigranti gestans, ceu mobilis agger,
<sil. pun. 9.241>	nutat et erectos attollit ad aethera muros.
<sil. pun. 9.242>	cetera iam Numidis circumuolitare uagosque
<sil. pun. 9.243>	ferre datur cursus et toto feruere campo.
<sil. pun. 9.244>	Dum Libys incenso dispensat milite uires
<sil. pun. 9.245>	hortandoque iterum atque iterum insatiabilis urget
<sil. pun. 9.246>	factis quemque suis et se cognoscere iactat
<sil. pun. 9.247>	qua dextra ueniant stridentis sibila teli,
<sil. pun. 9.248>	promittitque uiris nulli se defore testem,
<sil. pun. 9.249>	iam Varro exacta uallo legione mouebat
<sil. pun. 9.250>	cladum principia, ac pallenti laetus in unda
<sil. pun. 9.251>	laxabat sedem uenturis portitor umbris.
<sil. pun. 9.252>	stant primi, quos sanguineae pendente uetabant
<sil. pun. 9.253>	ire notae clipeo, defixique omine torpent.
<sil. pun. 9.254>	iuxta terribilis facies: miseranda iacebant
<sil. pun. 9.255>	corpora in amplexu, natusque in pectore patris
<sil. pun. 9.256>	imposita uulnus dextra letale tegebat.
<sil. pun. 9.257>	effusae lacrimae, Mancinique inde reuersus
<sil. pun. 9.258>	fraterna sub morte dolor, tum triste mouebat
<sil. pun. 9.259>	augurium et similes defuncto in corpore uultus.
<sil. pun. 9.260>	ocius erroris culpam deflendaque facta
<sil. pun. 9.261>	ductori pandunt atque arma uetantia pugnam.
<sil. pun. 9.262>	ille ardens animi 'Ferte haec' ait 'omnia Paulo.
<sil. pun. 9.263>	namque illum, cui femineo stant corde timores,
<sil. pun. 9.264>	mouerit ista manus, quae caede imbuta nefanda,
<sil. pun. 9.265>	cum Furiae expeterent poenas, fortasse paterno
<sil. pun. 9.266>	signauit moriens sceleratum sanguine carmen.'
<sil. pun. 9.267>	Tum minitans propere discribit munera pugnae,
<sil. pun. 9.268>	quaque feras saeuus gentes aciemque Nealces
<sil. pun. 9.269>	temperat, hac sese Marso cum milite cumque
<sil. pun. 9.270>	Samnitum opponit signis et Iapyge alumno.
<sil. pun. 9.271>	at campi medio (namque hac in parte uidebat
<sil. pun. 9.272>	stare ducem Libyae) Seruilius obuia adire
<sil. pun. 9.273>	arma et Picentis Vmbrosque inferre iubetur.
<sil. pun. 9.274>	cetera Paulus habet dextro certamina cornu.
<sil. pun. 9.275>	his super insidias contra Nomadumque uolucrem
<sil. pun. 9.276>	Scipiadae datur ire manum, quaeque arte dolisque
<sil. pun. 9.277>	scindent se turmae, praedicit spargere bellum.
<sil. pun. 9.278>	Iamque propinquabant acies, agilique uirorum
<sil. pun. 9.279>	discursu mixtoque simul calefacta per ora
<sil. pun. 9.280>	cornipedum hinnitu et multum strepitantibus armis
<sil. pun. 9.281>	errabat caecum turbata per agmina murmur.
<sil. pun. 9.282>	sic, ubi prima mouent pelago certamina uenti,
<sil. pun. 9.283>	inclusam rabiem ac sparsuras astra procellas
<sil. pun. 9.284>	parturit unda freti fundoque emota minacis
<sil. pun. 9.285>	expirat per saxa sonos atque acta cauernis
<sil. pun. 9.286>	torquet anhelantem spumanti uertice pontum.
<sil. pun. 9.287>	Nec uero fati tam saeuo in turbine solum
<sil. pun. 9.288>	terrarum fuit ille labor. discordia demens
<sil. pun. 9.289>	intrauit caelo superosque ad bella coegit.
<sil. pun. 9.290>	hinc Mauors, hinc Gradiuum comitatus Apollo
<sil. pun. 9.291>	et domitor tumidi pugnat maris, hinc Venus amens,
<sil. pun. 9.292>	hinc Vesta et captae stimulatus caede Sagunti
<sil. pun. 9.293>	Amphitryoniades, pariter ueneranda Cybebe
<sil. pun. 9.294>	Indigetesque dei Faunusque satorque Quirinus
<sil. pun. 9.295>	alternusque animae mutato Castore Pollux.
<sil. pun. 9.296>	contra cincta latus ferro Saturnia Iuno
<sil. pun. 9.297>	et Pallas, Libycis Tritonidos edita lymphis,
<sil. pun. 9.298>	ac patrius flexis per tempora cornibus Hammon,
<sil. pun. 9.299>	multaque praeterea diuorum turba minorum.
<sil. pun. 9.300>	quorum ubi mole simul uenientum et gressibus alma
<sil. pun. 9.301>	intremuit tellus, pars impleuere propinquos
<sil. pun. 9.302>	diuisi montes, pars sedem nube sub alta
<sil. pun. 9.303>	ceperunt: uacuo descensum ad proelia caelo.
<sil. pun. 9.304>	Tollitur immensus deserta ad sidera clamor,
<sil. pun. 9.305>	Phlegraeis quantas effudit ad aethera uoces
<sil. pun. 9.306>	terrigena in campis exercitus, aut sator aeui
<sil. pun. 9.307>	quanta Cyclopas noua fulmina uoce poposcit
<sil. pun. 9.308>	Iuppiter, extructis uidit cum montibus ire
<sil. pun. 9.309>	magnanimos raptum caelestia regna Gigantas.
<sil. pun. 9.310>	nec uero prima in tantis concursibus hasta
<sil. pun. 9.311>	ulla fuit: stridens nimbus certante furore
<sil. pun. 9.312>	telorum simul effusus, cupidaeque cruoris
<sil. pun. 9.313>	hinc atque hinc animae gemina cecidere procella.
<sil. pun. 9.314>	ac &lt;p&gt;rius insanus dextra qua&lt;m&gt; ducitur ensis
<sil. pun. 9.315>	bellantum pars magna iacet. super ipsa suorum
<sil. pun. 9.316>	corpora consistunt auidi calcantque gementis.
<sil. pun. 9.317>	nec magis aut Libyco protrudi Dardana nisu
<sil. pun. 9.318>	auertiue potest pubes, aut ordine pelli
<sil. pun. 9.319>	fixa suo Sarrana manus, quam uellere sede
<sil. pun. 9.320>	si coeptet Calpen impacto gurgite pontus.
<sil. pun. 9.321>	amisere ictus spatium, nec morte peracta
<sil. pun. 9.322>	artatis cecidisse licet. galea horrida flictu
<sil. pun. 9.323>	aduersae ardescit galeae, clipeusque fatiscit
<sil. pun. 9.324>	impulsu clipei, atque ensis contunditur ense.
<sil. pun. 9.325>	pes pede, uirque uiro teritur, tellusque uideri
<sil. pun. 9.326>	sanguine operta nequit, caelumque et sidera pendens
<sil. pun. 9.327>	abstulit ingestis nox densa sub aethere telis.
<sil. pun. 9.328>	quis astare loco dederat Fortuna secundo,
<sil. pun. 9.329>	contorum longo et procerae cuspidis ictu,
<sil. pun. 9.330>	ceu primas agitent acies, certamina miscent.
<sil. pun. 9.331>	at, quos deinde tenet retrorsum inglorius ordo,
<sil. pun. 9.332>	missilibus certant pugnas aequare priorum.
<sil. pun. 9.333>	ultra clamor agit bellum, milesque cupiti
<sil. pun. 9.334>	Martis inops saeuis impellit uocibus hostem.
<sil. pun. 9.335>	non ullum defit teli genus. &lt;h&gt;i sude pugnas,
<sil. pun. 9.336>	hi pinu flagrante cient, hi pondere pili,
<sil. pun. 9.337>	at saxis fundaque alius iaculoque uolucri.
<sil. pun. 9.338>	interdum stridens per nubila fertur harundo,
<sil. pun. 9.339>	interdumque ipsis metuenda phalarica muris.
<sil. pun. 9.340>	Speramusne, deae, quarum mihi sacra coluntur,
<sil. pun. 9.341>	mortali totum hunc aperire in saecula uoce
<sil. pun. 9.342>	posse diem? tantumne datis confidere linguae,
<sil. pun. 9.343>	ut Cannas uno ore sonem? si gloria uobis
<sil. pun. 9.344>	nostra placet neque uos magnis auertitis ausis,
<sil. pun. 9.345>	huc omnis cantus Phoebumque uocate parentem.
<sil. pun. 9.346>	uerum utinam posthac animo, Romane, secunda,
<sil. pun. 9.347>	quanto nunc aduersa, feras, si&lt;n&gt;tque hactenus, oro,
<sil. pun. 9.348>	nec libeat temptare deis an Troia proles
<sil. pun. 9.349>	par bellum tolerare queat. tuque anxia fati
<sil. pun. 9.350>	pone, precor, lacrimas et adora uulnera laudes
<sil. pun. 9.351>	perpetuas paritura tibi. nam tempore, Roma,
<sil. pun. 9.352>	nullo maior eris. mox sic labere secundis
<sil. pun. 9.353>	ut sola cladum tuearis nomina fama.
<sil. pun. 9.354>	Iamque inter uarias Fortuna utrimque uirorum
<sil. pun. 9.355>	alternata uices incerto eluserat iras
<sil. pun. 9.356>	euentu, mediaque diu pendente per ambas
<sil. pun. 9.357>	spe gentis, paribus Mauors flagrabat in armis:
<sil. pun. 9.358>	mitia ceu uiridis agitant cum flamina culmos,
<sil. pun. 9.359>	necdum maturas impellit uentus aristas,
<sil. pun. 9.360>	huc atque huc it summa seges nutansque uicissim
<sil. pun. 9.361>	alterno lente motu incuruata nitescit.
<sil. pun. 9.362>	tandem barbaricis perfractam uiribus acri
<sil. pun. 9.363>	dissipat incurrens aciem clamore Nealces.
<sil. pun. 9.364>	laxati cunei, perque interualla citatus
<sil. pun. 9.365>	inrupit trepidis hostis. tum turbine nigro
<sil. pun. 9.366>	sanguinis exundat torrens, nullumque sub una
<sil. pun. 9.367>	cuspide procumbit corpus. dum uulnera tergo
<sil. pun. 9.368>	bellator timet Ausonius, per pectora saeuas
<sil. pun. 9.369>	exceptat mortes et leto dedecus arcet.
<sil. pun. 9.370>	Stabat cum primis mediae certamine pugnae
<sil. pun. 9.371>	aspera semper amans et par cuicumque periclo
<sil. pun. 9.372>	Scaeuola, nec tanta uitam iam strage uolebat,
<sil. pun. 9.373>	sed dignum proauo letum et sub nomine mortem.
<sil. pun. 9.374>	is postquam frangi res atque augescere uidit
<sil. pun. 9.375>	exitium, 'Breuis hoc uitae, quodcumque relictum,
<sil. pun. 9.376>	extendamus;' ait 'nam uirtus futtile nomen,
<sil. pun. 9.377>	ni decori sat sint pariendo tempora leti.'
<sil. pun. 9.378>	dixit et in medios, qua dext&lt;e&gt;ra concita Poeni
<sil. pun. 9.379>	limitem agit, uasto conixus turbine fertur.
<sil. pun. 9.380>	hic exultantem Caralim atque erepta uolentem
<sil. pun. 9.381>	induere excelso caesi gestamina trunco
<sil. pun. 9.382>	ense subit, capuloque tenus ferrum impulit ira.
<sil. pun. 9.383>	uoluitur ille ruens atque arua hostilia morsu
<sil. pun. 9.384>	adpetit et mortis premit in tellure dolores.
<sil. pun. 9.385>	nec Gabari&lt;s&gt; Sicchaeque uirum tenuere furentes
<sil. pun. 9.386>	concordi uirtute manus; sed perdidit acer,
<sil. pun. 9.387>	dum stat, decisam Gabar inter proelia dextram;
<sil. pun. 9.388>	at Siccha auxilium, magno turbante dolore,
<sil. pun. 9.389>	dum temere accelerat, calcato improuidus ense
<sil. pun. 9.390>	succidit ac nudae sero uestigia plantae 
<sil. pun. 9.391>	damnauit dextraque iacet morientis amici.
<sil. pun. 9.392>	tandem conuertit fatalia tela Nealcae
<sil. pun. 9.393>	fulminei gliscens iuuenis furor. exilit ardens
<sil. pun. 9.394>	nomine tam claro stimulante ad praemia caedis.
<sil. pun. 9.395>	tum silicem scopulo auulsum, quem montibus altis
<sil. pun. 9.396>	detulerat torrens, raptum contorquet in ora
<sil. pun. 9.397>	turbidus. incusso crepuerunt pondere malae,
<sil. pun. 9.398>	ablatusque uiro uultus: concreta cruento
<sil. pun. 9.399>	per nares cerebro sanies fluit, atraque manant
<sil. pun. 9.400>	orbibus elisis et trunca lumina fronte.
<sil. pun. 9.401>	sternitur unanimo Marius succurrere Capro
<sil. pun. 9.402>	conatus metuensque uiro superesse cadenti.
<sil. pun. 9.403>	lucis idem auspicium ac patrium et commune duobus
<sil. pun. 9.404>	paupertas: sacro iuuenes Praeneste creati
<sil. pun. 9.405>	miscuerant studia et iuncta tellure serebant.
<sil. pun. 9.406>	uelle ac nolle ambobus idem sociataque toto
<sil. pun. 9.407>	mens aeuo ac paruis diues concordia rebus.
<sil. pun. 9.408>	occubuere simul, uotisque ex omnibus unum
<sil. pun. 9.409>	id Fortuna dedit, iunctam inter proelia mortem.
<sil. pun. 9.410>	arma fuere decus uictori bina Symaetho.
<sil. pun. 9.411>	Sed longum tanto laetari munere casus
<sil. pun. 9.412>	haud licitum Poenis. aderat terrore minaci
<sil. pun. 9.413>	Scipio conuersae miseratus terga cohortis
<sil. pun. 9.414>	et cuncti fons Varro mali flauusque comarum
<sil. pun. 9.415>	Curio et a primo descendens consule Brutus.
<sil. pun. 9.416>	atque his fulta uiris acies repararet ademptum
<sil. pun. 9.417>	mole noua campum, subito ni turbine Poenus
<sil. pun. 9.418>	agmina frenasset iam procurrentia ductor.
<sil. pun. 9.419>	isque ut Varronem procul inter proelia uidit
<sil. pun. 9.420>	et iuxta sagulo circumuolitare rubenti
<sil. pun. 9.421>	lictorem, 'Nosco pompam atque insignia nosco.
<sil. pun. 9.422>	Flaminius modo talis' ait. tum feruidus acrem
<sil. pun. 9.423>	ingentis clipei tonitru praenuntiat iram.
<sil. pun. 9.424>	heu miser! aequari potuisti funere Paulo,
<sil. pun. 9.425>	si tibi non ira superum tunc esset ademptum
<sil. pun. 9.426>	Hannibalis cecidisse manu. quam saepe querere,
<sil. pun. 9.427>	Varro, deis, quod Sidonium defugeris ensem!
<sil. pun. 9.428>	nam, rapido subitam portans in morte salutem
<sil. pun. 9.429>	procursu ~incepta in sese discrimina uertit
<sil. pun. 9.430>	Scipio. nec Poenum, quamquam est ereptus opimae
<sil. pun. 9.431>	caedis honor, mutasse piget maiore sub hoste
<sil. pun. 9.432>	proelia et erepti Ticina ad flumina patris
<sil. pun. 9.433>	exigere oblato tandem certamine poenas.
<sil. pun. 9.434>	stabant educti diuersis orbis in oris,
<sil. pun. 9.435>	quantos non alias uidit concurrere tellus,
<sil. pun. 9.436>	Marte uiri dextraque pares, sed cetera ductor
<sil. pun. 9.437>	anteibat Latius, melior pietate fideque.
<sil. pun. 9.438>	Desiluere caua turbati ad proelia nube,
<sil. pun. 9.439>	Mauors Scipiadae metuens, Tritonia Poeno,
<sil. pun. 9.440>	aduentuque deum intrepidis ductoribus ambae
<sil. pun. 9.441>	contremuere acies. ater, qua pectora flectit
<sil. pun. 9.442>	Pallas, Gorgoneo late micat ignis ab ore
<sil. pun. 9.443>	sibilaque horrificis torquet serpentibus aegis.
<sil. pun. 9.444>	fulgent sanguinei, geminum uibrare cometem
<sil. pun. 9.445>	ut credas, oculi, summaque in casside largus
<sil. pun. 9.446>	undantis uoluit flammas ad sidera uertex.
<sil. pun. 9.447>	at Mauors, moto proturbans aera telo
<sil. pun. 9.448>	et clipeo campum inuoluens, Aetnaea Cyclopum
<sil. pun. 9.449>	munere fundentem loricam incendia gestat
<sil. pun. 9.450>	ac pulsat fulua consurgens aethera crista.
<sil. pun. 9.451>	Ductores pugnae intenti, quantumque uicissim
<sil. pun. 9.452>	audere&lt;nt&gt;, propius mensi, tamen arma ferentis
<sil. pun. 9.453>	sensere aduenisse deos et laetus uterque
<sil. pun. 9.454>	spectari superis addebant mentibus iras.
<sil. pun. 9.455>	iamque ictu ualido libratam a pectore Poeni 
<sil. pun. 9.456>	Pallas in oblicum dextra detorserat hastam,
<sil. pun. 9.457>	et Gradiuus, opem diuae portare ferocis
<sil. pun. 9.458>	exemplo doctus, porgebat protinus ensem
<sil. pun. 9.459>	Aetnaeum in pugnas iuueni ac maiora iubebat.
<sil. pun. 9.460>	tum Virgo ignescens penitus uiolenta repente
<sil. pun. 9.461>	suffudit flammis ora atque obliqua retorquens
<sil. pun. 9.462>	lumina turbato superauit Gorgona uultu.
<sil. pun. 9.463>	erexere omnes immania membra chelydri
<sil. pun. 9.464>	aegide commota, primique furoris ad ictus
<sil. pun. 9.465>	rettulit ipse pedem sensim a certamine Mauors.
<sil. pun. 9.466>	hic dea conuulsam rapido conamine partem
<sil. pun. 9.467>	uicini montis scopulisque horrentia saxa
<sil. pun. 9.468>	in Martem furibunda iacit, longeque relatos
<sil. pun. 9.469>	expauit sonitus tremefacto litore Sason.
<sil. pun. 9.470>	At non haec superum fallebant proelia regem.
<sil. pun. 9.471>	demittit propere succinctam nubibus Irim
<sil. pun. 9.472>	quae nimios frenet motus, ac talia fatur:
<sil. pun. 9.473>	'I, dea, et Oenotris uelox adlabere terris
<sil. pun. 9.474>	germanoque truces, dic, Pallas mitiget iras
<sil. pun. 9.475>	nec speret fixas Parcarum uertere leges.
<sil. pun. 9.476>	dic etiam: "Ni desistis (nam uirus et aestus
<sil. pun. 9.477>	flammiferae noui mentis) nec colligis iram,
<sil. pun. 9.478>	aegide praecellant quantum horrida fulmina nosces."'
<sil. pun. 9.479>	Quae postquam accepit dubitans Tritonia uirgo
<sil. pun. 9.480>	nec sat certa diu, patriis an cederet armis,
<sil. pun. 9.481>	'Absistemus' ait 'campo. sed Pallade pulsa
<sil. pun. 9.482>	num fata auertet? caeloque arcebit ab alto
<sil. pun. 9.483>	cernere Gargani feruentia caedibus arua?'
<sil. pun. 9.484>	haec effata caua Poenum in certamina nube
<sil. pun. 9.485>	sublatum diuersa tulit terrasque reliquit.
<sil. pun. 9.486>	At Gradiuus atrox remeantis in aethera diuae
<sil. pun. 9.487>	abscessu reuocat mentes fusosque per aequor
<sil. pun. 9.488>	ipse manu magna nebulam circumdatus acri
<sil. pun. 9.489>	restituit pugnae. conuertunt signa nouamque
<sil. pun. 9.490>	instaurant Itali uersa formidine caedem.
<sil. pun. 9.491>	cum uentis positus custos, cui flamina carcer
<sil. pun. 9.492>	imperio compressa tenet caelumque ruentes
<sil. pun. 9.493>	Eurique et Boreae parent Corique Notique,
<sil. pun. 9.494>	Iunonis precibus promissa haud parua ferentis
<sil. pun. 9.495>	regnantem Ae&lt;t&gt;olis Vulturnum in proelia campis
<sil. pun. 9.496>	effrenat. placet hic irae exitiabilis ultor.
<sil. pun. 9.497>	qui, se postquam Aetnae mersit candente barathro
<sil. pun. 9.498>	concepitque ignes et flammea protulit ora,
<sil. pun. 9.499>	euolat horrendo stridore ac Daunia regna
<sil. pun. 9.500>	perflat agens caecam glomerato puluere nubem.
<sil. pun. 9.501>	eripuere oculos aurae uocemque manusque.
<sil. pun. 9.502>	uertice harenoso candentis, flebile dictu,
<sil. pun. 9.503>	torquet in ora globos Italum et bellare maniplis
<sil. pun. 9.504>	iussa laetatur rabie. tum mole ruinae
<sil. pun. 9.505>	sternuntur tellure &lt;et&gt; miles et arma tubaeque,
<sil. pun. 9.506>	atque omnis retro flatu occursante refertur
<sil. pun. 9.507>	lancea et in tergum Rutulis cadit inritus ictus.
<sil. pun. 9.508>	atque idem flatus Poenorum tela secundant,
<sil. pun. 9.509>	et uelut ammento contorta hastilia turbo
<sil. pun. 9.510>	adiuuat ac Tyrias impellit stridulus hastas.
<sil. pun. 9.511>	tum denso fauces praeclusus puluere miles
<sil. pun. 9.512>	ignauam mortem compresso maeret hiatu.
<sil. pun. 9.513>	ipse caput flauum caligine conditus atra
<sil. pun. 9.514>	Vulturnus multaque comam perfusus harena
<sil. pun. 9.515>	nunc uersos agit a tergo stridentibus alis,
<sil. pun. 9.516>	nunc mediam in frontem ueniens clamante procella
<sil. pun. 9.517>	obuius arma quatit patuloque insibilat ore.
<sil. pun. 9.518>	interdum intentos pugnae et iam iamque ferentis
<sil. pun. 9.519>	hostili iugulo ferrum conamine et ictu
<sil. pun. 9.520>	auertit dextramque ipso de uulnere uellit.
<sil. pun. 9.521>	nec satis Ausonias passim foedare cohortes:
<sil. pun. 9.522>	in Martem uomit immixtas mugitibus auras
<sil. pun. 9.523>	bisque dei summas uibrauit turbine cristas.
<sil. pun. 9.524>	Quae dum Romuleis exercet proelia turmis
<sil. pun. 9.525>	Aeolius furor et Martem succendit in iras,
<sil. pun. 9.526>	adfatur Virgo, socia Iunone, parentem:
<sil. pun. 9.527>	'Quantos Gradiuus fluctus in Punica castra,
<sil. pun. 9.528>	respice, agit quantisque furens se caedibus implet!
<sil. pun. 9.529>	nunc, quaeso, terris descendere non placet Irim?
<sil. pun. 9.530>	quamquam ego non Teucros (nostro cum pignore regnet
<sil. pun. 9.531>	Roma, et Palladio sedes hac urbe locarim)
<sil. pun. 9.532>	non Teucros delere aderam, sed lumen alumnae
<sil. pun. 9.533>	Hannibalem Libyae pelli florentibus annis
<sil. pun. 9.534>	uita atque extingui primordia tanta negabam.'
<sil. pun. 9.535>	Excipit hic Iuno longique laboris ab ira
<sil. pun. 9.536>	'Immo,' ait 'ut noscant gentes, immania quantum
<sil. pun. 9.537>	regna Iouis ualeant cunctisque potentia quantum
<sil. pun. 9.538>	antistet, coniunx, superis tua, disice telo
<sil. pun. 9.539>	flagranti (nil oramus) Carthaginis arces
<sil. pun. 9.540>	Sidoniamque aciem uasto telluris hiatu
<sil. pun. 9.541>	Tartareis immerge uadis aut obrue ponto.'
<sil. pun. 9.542>	Contra quae miti respondet Iuppiter ore:
<sil. pun. 9.543>	'Certatis fatis et spes extenditis aegras.
<sil. pun. 9.544>	ille, o nata, libens cui tela inimica ferebas,
<sil. pun. 9.545>	contundet Tyrios iuuenis ac nomina gentis
<sil. pun. 9.546>	induet et Libycam feret in Capitolia laurum.
<sil. pun. 9.547>	at, cui tu, coniunx, cui das animosque decusque,
<sil. pun. 9.548>	(fata cano) auertet populis Laurentibus arma.
<sil. pun. 9.549>	nec longe cladis metae. uenit hora diesque,
<sil. pun. 9.550>	qua nullas umquam transisse optauerit Alpes.'
<sil. pun. 9.551>	sic ait atque Irim propere demittit Olympo
<sil. pun. 9.552>	quae reuocet Martem iubeatque abscedere pugna.
<sil. pun. 9.553>	nec uetitis luctatus abit Gradiuus in altas
<sil. pun. 9.554>	cum fremitu nubes, quamquam lituique tubaeque
<sil. pun. 9.555>	uulneraque et sanguis et clamor et arma iuuarent.
<sil. pun. 9.556>	Vt patuit liber superum certamine tandem
<sil. pun. 9.557>	laxatusque deo campus, ruit aequore ab imo
<sil. pun. 9.558>	Poenus quo sensim caelestia fugerat arma,
<sil. pun. 9.559>	magna uoce trahens equitemque uirosque feraeque
<sil. pun. 9.560>	turrigerae molem tormentorumque labores.
<sil. pun. 9.561>	atque ubi turbantem leuioris ense cateruas
<sil. pun. 9.562>	agnouit iuuenem, scintillauitque cruentis
<sil. pun. 9.563>	ira genis, 'Quaenam Furiae quisue egit in hostem,
<sil. pun. 9.564>	en, Minuci, deus, ut rursus te credere nobis
<sil. pun. 9.565>	auderes?' inquit 'genitor tibi natus ab armis
<sil. pun. 9.566>	ille meis ubi nunc Fabius? semel, improbe, nostras
<sil. pun. 9.567>	sit satis euasisse manus.' atque inde superbis
<sil. pun. 9.568>	hasta comes dictis murali turbine pectus
<sil. pun. 9.569>	transforat et uoces uenturas occupat ictu.
<sil. pun. 9.570>	Nec ferro saeuire sat est. appellitur atra
<sil. pun. 9.571>	mole fera, et monstris componitur Itala pubes.
<sil. pun. 9.572>	nam praeuectus equo moderantem cuspide Lucas
<sil. pun. 9.573>	Maurum in bella boues stimulis maioribus ire
<sil. pun. 9.574>	ac raptare iubet Libycarum armenta ferarum.
<sil. pun. 9.575>	immane stridens agitur crebroque coacta
<sil. pun. 9.576>	uulnere bellatrix properos fert belua gressus.
<sil. pun. 9.577>	liuenti dorso turris flammaque uirisque
<sil. pun. 9.578>	et iaculis armata sedet. procul aspera grando
<sil. pun. 9.579>	saxorum super arma ruit, passimque uolanti
<sil. pun. 9.580>	celsus telorum fundit Libys aggere nimbum.
<sil. pun. 9.581>	stat niueis longum stipata per agmina uallum
<sil. pun. 9.582>	dentibus, atque ebori praefixa comminus hasta
<sil. pun. 9.583>	fulget ab incuruo derecta cacumine cuspis.
<sil. pun. 9.584>	hic, inter trepidos rerum, per membra, per arma
<sil. pun. 9.585>	exigit Vfentis sceleratum belua dentem
<sil. pun. 9.586>	clamantemque ferens calcata per agmina portat.
<sil. pun. 9.587>	nec leuius Tadio letum: qua tegmine thorax
<sil. pun. 9.588>	multiplicis lini claudit latus, improba sensim
<sil. pun. 9.589>	corpore non laeso penetrarunt spicula dentis
<sil. pun. 9.590>	et sublime uirum clipeo resonante tulerunt.
<sil. pun. 9.591>	haud excussa noui uirtus terrore pericli:
<sil. pun. 9.592>	utitur ad laudem casu geminumque citato
<sil. pun. 9.593>	uicinus fronti lumen transuerberat ense.
<sil. pun. 9.594>	extimulata graui sese fera tollit ad auras
<sil. pun. 9.595>	uulnere et erectis excussam cruribus alte
<sil. pun. 9.596>	pone iacit uoluens reflexo pondere turrim.
<sil. pun. 9.597>	arma uirique simul spoliataque belua uisu
<sil. pun. 9.598>	sternuntur subita, miserandum, mixta ruina.
<sil. pun. 9.599>	Spargi flagrantis contra bellantia monstra
<sil. pun. 9.600>	Dardanius taedas ductor iubet et facis atrae,
<sil. pun. 9.601>	quos fera circumfert, compleri sulphure muros.
<sil. pun. 9.602>	nec iusso mora. collectis fumantia lucent
<sil. pun. 9.603>	terga elephantorum flammis, raptusque sonoro
<sil. pun. 9.604>	ignis edax uento per propugnacula fertur.
<sil. pun. 9.605>	non aliter, Pindo Rhodopeue incendia pastor
<sil. pun. 9.606>	cum iacit, et siluis spatiatur feruida pestis,
<sil. pun. 9.607>	frondosi ignescunt scopuli, subitoque per alta
<sil. pun. 9.608>	conlucet iuga dissultans Vulcanius ardor.
<sil. pun. 9.609>	it fera candenti torrente bitumine corpus
<sil. pun. 9.610>	amens et laxo diducit limite turmas.
<sil. pun. 9.611>	nec cuiquam uirtus propiora capessere bella:
<sil. pun. 9.612>	longinquis audent iaculis et harundinis ictu.
<sil. pun. 9.613>	uritur impatiens et magni corporis aestu
<sil. pun. 9.614>	huc atque huc iactas accendit belua flammas,
<sil. pun. 9.615>	donec uicini tandem se fluminis undis
<sil. pun. 9.616>	praecipitem dedit et tenui decepta liquore
<sil. pun. 9.617>	stagnantis per plana uadi tulit incita longis
<sil. pun. 9.618>	extantem ripis flammam. tum denique sese
<sil. pun. 9.619>	gurgitis immersit molem capiente profundo.
<sil. pun. 9.620>	At qua pugna datur, necdum Maurusia pestis
<sil. pun. 9.621>	igne calet, circumfusi Rhoeteia pubes
<sil. pun. 9.622>	nunc iaculis, nunc et saxis, nunc alite plumbo
<sil. pun. 9.623>	eminus incessunt, ut qui castella per altos
<sil. pun. 9.624>	oppugnat munita locos atque adsidet arces.
<sil. pun. 9.625>	ausus digna uiro, fortuna digna secunda,
<sil. pun. 9.626>	extulerat dextram &lt;at&gt;que aduersum comminus ensem
<sil. pun. 9.627>	Mincius infelix ausi, sed stridula anhelum
<sil. pun. 9.628>	feruorem effundens monstri manus abstulit acri
<sil. pun. 9.629>	implicitum nexu diroque ligamine torsit
<sil. pun. 9.630>	et superas alte miserum iaculata per auras
<sil. pun. 9.631>	telluri elisis adflixit, flebile, membris.
<sil. pun. 9.632>	Has inter clades uiso Varrone sub armis
<sil. pun. 9.633>	increpitans Paulus 'Quin imus comminus' inquit
<sil. pun. 9.634>	'ductori Tyrio, quem uinctum colla catenis
<sil. pun. 9.635>	staturum ante tuos currus promisimus urbi?
<sil. pun. 9.636>	heu patria, heu plebes scelerata et praua fauoris!
<sil. pun. 9.637>	haud umquam expedies tam dura sorte malorum,
<sil. pun. 9.638>	quem tibi non nasci fuerit per uota petendum,
<sil. pun. 9.639>	Varronem Hannibalemne, magis.' dum talia Paulus,
<sil. pun. 9.640>	urget praecipitis Libys atque in terga ruentum
<sil. pun. 9.641>	ante oculos cunctas ductoris concitat hastas.
<sil. pun. 9.642>	pulsatur galea et quatiuntur consulis arma.
<sil. pun. 9.643>	acrius hoc Paulus medios ruit asper in hostis.
<sil. pun. 9.644>	Tum uero excussus mentem, in certamina Paulo
<sil. pun. 9.645>	auia diducto, conuertit Varro manuque
<sil. pun. 9.646>	cornipedem inflectens 'Das,' inquit 'patria, poenas,
<sil. pun. 9.647>	quae Fabio incolumi Varronem ad bella uocasti.
<sil. pun. 9.648>	quaenam autem mentis uel quae discordia fati
<sil. pun. 9.649>	Parcarumque latens fraus est? abrumpere cuncta
<sil. pun. 9.650>	iamdudum cum luce libet. sed comprimit ensem
<sil. pun. 9.651>	nescio qui deus. at &lt;q&gt;uae me ad grauiora reseruat!
<sil. pun. 9.652>	uiuamne? et fractos sparsosque cruore meorum
<sil. pun. 9.653>	hos referam populo fasces atque ora per urbes
<sil. pun. 9.654>	iratas spectanda dabo et, quo saeuius ipse
<sil. pun. 9.655>	Hannibal haud poscat, fugiam et te, Roma, uidebo?'
<sil. pun. 9.656>	plura indignantem telis propioribus hostes
<sil. pun. 9.657>	egere, et sonipes rapuit laxatus habenas.

<sil. pun. 10.1>	Paulus, ut aduersam uidet increbrescere pugnam,
<sil. pun. 10.2>	ceu fera, quae telis circumcingentibus ultro
<sil. pun. 10.3>	adsilit in ferrum et per uulnera colligit hostem,
<sil. pun. 10.4>	in medios fert arma globos seseque periclis
<sil. pun. 10.5>	ingerit atque omni letum molitur ab ense.
<sil. pun. 10.6>	increpat horrendum: 'Perstate et fortiter, oro,
<sil. pun. 10.7>	pectoribus ferrum accipite ac sine uulnere terga
<sil. pun. 10.8>	ad manis deferte, uiri. nisi gloria mortis,
<sil. pun. 10.9>	nil superest. idem sedes adeuntibus imas
<sil. pun. 10.10>	hic uobis dux Paulus erit.' uelocius inde
<sil. pun. 10.11>	Haemonio Borea pennaque citatior ibat
<sil. pun. 10.12>	quae redit in pugnas fugientis harundine Parthi,
<sil. pun. 10.13>	atque ubi certamen primi ciet immemor aeui
<sil. pun. 10.14>	plenus Gradiuo mentem Cato, fertur in hostis
<sil. pun. 10.15>	ac iuuenem, quem Vasco leuis, quem spicula densus
<sil. pun. 10.16>	Cantaber urgebat, letalibus eripit armis.
<sil. pun. 10.17>	abscessere retro pauidique in terga relatos
<sil. pun. 10.18>	abduxere gradus: ut, laetus ualle remota
<sil. pun. 10.19>	cum capream uenator agit fessamque propinquo
<sil. pun. 10.20>	insequitur cursu et sperat iam tangere dextra,
<sil. pun. 10.21>	si ferus aduerso subitum se protulit antro
<sil. pun. 10.22>	et stetit ante oculos frendens leo: deserit una
<sil. pun. 10.23>	et color et sanguis et tela minora periclo,
<sil. pun. 10.24>	nec iam speratae cura est in pectore praedae.
<sil. pun. 10.25>	nunc in restantis mucronem comminus urget,
<sil. pun. 10.26>	nunc trepidos ac terga mala formidine uersos
<sil. pun. 10.27>	adsequitur telis. furere ac decorare labores
<sil. pun. 10.28>	et saeuire iuuat. cadit ingens nominis expers
<sil. pun. 10.29>	uni turba uiro, atque, alter si detur in armis
<sil. pun. 10.30>	Paulus Dardaniis, amittant nomina Cannae. 
<sil. pun. 10.31>	Tandem inclinato cornu sine more ruebat
<sil. pun. 10.32>	prima acies, non parca fugae. Labienus et Ocres
<sil. pun. 10.33>	sternuntur leto atque Opiter quos Setia colle
<sil. pun. 10.34>	uitifero, celsis Labienum Cingula saxa
<sil. pun. 10.35>	miserunt muris. iunxit fera tempora leti
<sil. pun. 10.36>	Sidonius non consimili discrimine miles:
<sil. pun. 10.37>	nam Labienus obit penetrante per ilia corno,
<sil. pun. 10.38>	fratres, hic umero, cecidere, hic poplite, caesis.
<sil. pun. 10.39>	oppetis et Tyrio super inguina fixe ueruto
<sil. pun. 10.40>	Maecenas, cui Maeonia uenerabile terra
<sil. pun. 10.41>	et sceptris olim celebratum nomen Etruscis.
<sil. pun. 10.42>	per medios agitur, proiecto lucis amore
<sil. pun. 10.43>	Hannibalem lustrans, Paulus. sors una uidetur
<sil. pun. 10.44>	aspera, si occumbat ductore superstite Poeno.
<sil. pun. 10.45>	Quam metuens molem (neque enim certamine sumpto
<sil. pun. 10.46>	tempestas tanta et rabies impune fuisset)
<sil. pun. 10.47>	in faciem pauidi Iuno conuersa Metelli
<sil. pun. 10.48>	'Quid uanos,' inquit 'Latio spes unica consul,
<sil. pun. 10.49>	incassumque moues fato renuente furores?
<sil. pun. 10.50>	si superest Paulus, restant Aeneia regna;
<sil. pun. 10.51>	sin secus, Ausoniam tecum trahis. ire tumentem
<sil. pun. 10.52>	tu contra iuuenem et caput hoc abscidere rebus
<sil. pun. 10.53>	turbatis, o Paule, paras? nunc Hannibal ipsi
<sil. pun. 10.54>	(tam laetus bello est) ausit certare Tonanti.
<sil. pun. 10.55>	et iam conuersis (uidi nam flectere) habenis
<sil. pun. 10.56>	euasit Varro ac sese ad meliora reseruat.
<sil. pun. 10.57>	sit spatium fatis, et, dum datur, eripe leto
<sil. pun. 10.58>	hanc nostris maiorem animam: mox bella capesses.'
<sil. pun. 10.59>	Ad quae suspirans ductor: 'Mortemne sub armis
<sil. pun. 10.60>	cur poscam, causa ista parum est, quod talia nostrae
<sil. pun. 10.61>	pertulerunt aures suadentem monstra Metellum?
<sil. pun. 10.62>	i, demens, i, carpe fugam. non hostica tela
<sil. pun. 10.63>	excipias tergo, superos precor. integer, oro,
<sil. pun. 10.64>	intactusque abeas atque intres moenia Romae
<sil. pun. 10.65>	cum Varrone simul. talin', pauidissime, dignum
<sil. pun. 10.66>	me uita pulchraque indignum morte putasti?
<sil. pun. 10.67>	quippe sinit Poenus, qui nunc contraria bella
<sil. pun. 10.68>	ipsi ferre Ioui ualeat. pro degener altae
<sil. pun. 10.69>	uirtutis patrum! quando certamen inire,
<sil. pun. 10.70>	cuiue uirum mallem memet componere, quam qui
<sil. pun. 10.71>	et uictus dabit et uictor per saecula nomen?'
<sil. pun. 10.72>	Talibus increpitat mediosque aufertur in hostis
<sil. pun. 10.73>	ac retro cursum tendentem ad crebra suorum
<sil. pun. 10.74>	agmina et in densis furantem membra maniplis
<sil. pun. 10.75>	per conferta uirum et stipata umbonibus arma
<sil. pun. 10.76>	consequitur melior planta atque obtruncat Acherram,
<sil. pun. 10.77>	ut canis occultos agitat cum Belgicus apros
<sil. pun. 10.78>	erroresque ferae sollers per deuia mersa
<sil. pun. 10.79>	nare legit tacitoque premens uestigia rostro
<sil. pun. 10.80>	lustrat inaccessos uenantum indagine saltus
<sil. pun. 10.81>	nec sistit, nisi conceptum sectatus odorem
<sil. pun. 10.82>	deprendit spissis arcana cubilia dumis.
<sil. pun. 10.83>	At coniunx Iouis, ut Paulum depellere dictis
<sil. pun. 10.84>	nequiquam fuit et consul non desinit irae,
<sil. pun. 10.85>	in faciem Mauri rursus mutata Gelestae
<sil. pun. 10.86>	auocat ignarum saeuo a certamine Poenum:
<sil. pun. 10.87>	'Huc tela, huc' inquit 'dextram implorantibus adfer,
<sil. pun. 10.88>	o decus aeternum Carthaginis. horrida iuxta
<sil. pun. 10.89>	stagnantis consul molitur proelia ripas,
<sil. pun. 10.90>	et laus haud alio maior datur hoste perempto.'
<sil. pun. 10.91>	haec ait et iuuenem diuersa ad proelia raptat.
<sil. pun. 10.92>	Flumineo Libycam turbabat in aggere pubem
<sil. pun. 10.93>	Cristae nomen erat. bis terni iuncta ferebant
<sil. pun. 10.94>	arma senem circa nati; pauperque penatum
<sil. pun. 10.95>	(sed domus haud obscura Tuder, notusque per Vmbros
<sil. pun. 10.96>	bellator populos) factis et caede docebat
<sil. pun. 10.97>	natorum armigeram pugnas tractare cohortem.
<sil. pun. 10.98>	unanima inde phalanx, crudo ducente magistro,
<sil. pun. 10.99>	postquam hominum satiata nec&lt;e&gt; est, prostrauerat ictu
<sil. pun. 10.100>	innumero cum turre feram facibusque secutis 
<sil. pun. 10.101>	ardentem monstri spectabat laeta ruinam,
<sil. pun. 10.102>	cum subitus galeae fulgor conoque coruscae
<sil. pun. 10.103>	maiore intremuere iubae. nec tarda senectus
<sil. pun. 10.104>	(agnouit nam luce uirum): rapit agmine natos
<sil. pun. 10.105>	saeua parens ultro in certamina et addere passim
<sil. pun. 10.106>	tela iubet nec manantis ex ore feroci
<sil. pun. 10.107>	aut quae flagrarent galea exhorrescere flammas.
<sil. pun. 10.108>	armiger haud aliter magni Iouis, anxia nido
<sil. pun. 10.109>	cum dignos nutrit gestanda ad fulmina fetus,
<sil. pun. 10.110>	obuersam spectans ora ad Phaet&lt;h&gt;ontia prolem,
<sil. pun. 10.111>	explorat dubios Phoebea lampade natos.
<sil. pun. 10.112>	iamque suis daret ut pugnae documenta uocantis
<sil. pun. 10.113>	. . . . . . . . . . .112a
<sil. pun. 10.114>	et medias hasta uelox praeteruolat auras.
<sil. pun. 10.115>	haesit multiplici non alte cuspis in auro
<sil. pun. 10.115>	ac senium inualido dependens prodidit ictu.
<sil. pun. 10.116>	cui Poenus: 'Quinam ad cassos furor impulit ictus
<sil. pun. 10.117>	exanguem senio dextram? uix prima momordit
<sil. pun. 10.118>	tegmina Callaici cornus tremebunda metalli.
<sil. pun. 10.119>	en, reddo tua tela tibi: memorabilis ista
<sil. pun. 10.120>	a nobis melius discet bellare iuuentus.'
<sil. pun. 10.121>	sic propria miseri transfigit pectora corno.
<sil. pun. 10.122>	At contra, horrendum, bis terna spicula dextra
<sil. pun. 10.123>	torta uolant, paribusque ruunt conatibus hastae:
<sil. pun. 10.124>	haud secus ac Libyca fetam tellure leaenam
<sil. pun. 10.125>	uenator premit obsesso cum Maurus in antro,
<sil. pun. 10.126>	inuadunt rabidi iam dudum et inania temptant
<sil. pun. 10.127>	nondum sat firmo catuli certamina dente.
<sil. pun. 10.128>	consumit clipeo tela et collectus in arma
<sil. pun. 10.129>	sustinet urgentis crepitantibus ictibus hastas
<sil. pun. 10.130>	Sidonius ductor, nec iam per uulnera credit
<sil. pun. 10.131>	aut per tot caedes actum satis, iraque anhelat,
<sil. pun. 10.132>	ni leto det cuncta uirum iungatque parenti
<sil. pun. 10.133>	corpora et excidat miseros cum stirpe penatis.
<sil. pun. 10.134>	Tunc Abarim adfatur (namque una hic armiger ira
<sil. pun. 10.135>	flammabat Martem atque omnis comes ibat in actus):
<sil. pun. 10.136>	'Suppedita mihi tela. uadis liuentis Auerni
<sil. pun. 10.137>	demitti globus ille cupit, qui nostra lacessit
<sil. pun. 10.138>	tegmina: iam stultae fructus pietatis habebit.'
<sil. pun. 10.139>	haec fatus iaculo Lucam, qui maximus aeui,
<sil. pun. 10.140>	transadigit: pressa iuuenis cum cuspide labens
<sil. pun. 10.141>	arma super fratrum resupino concidit ore.
<sil. pun. 10.142>	mortiferum inde manu properantem uellere ferrum
<sil. pun. 10.143>	pilo Volsonem (namque hoc de strage iacentum
<sil. pun. 10.144>	fors dabat) adfixa sternit per tegmina nare.
<sil. pun. 10.145>	tum Vesulum calido lapsantem in sanguine fratrum
<sil. pun. 10.146>	ense metit rapido plenamque (heu barbara uirtus!)
<sil. pun. 10.147>	abscisi galeam capitis, ceu missile telum,
<sil. pun. 10.148>	conuersis in terga iacit. Telesinus, ad ossa
<sil. pun. 10.149>	inliso saxo, qua spina interstruit artus,
<sil. pun. 10.150>	occumbit, fratrisque uidet labentia membra
<sil. pun. 10.151>	Quercentis, quem funda procul per inane uoluta
<sil. pun. 10.152>	sopierat, dum supremam Telesinus in auras
<sil. pun. 10.153>	exhalat lucem et dubitantia lumina condit.
<sil. pun. 10.154>	at fessus maerore simul cursuque metuque
<sil. pun. 10.155>	et tamen haud irae uacuus non certa per aequor
<sil. pun. 10.156>	interdum insistens Perusinus membra ferebat.
<sil. pun. 10.157>	hunc sude, quam raptam Libyci per terga iacentis
<sil. pun. 10.158>	armiger obtulerat monstri, super inguina fixam,
<sil. pun. 10.159>	obtruncat quercuque premit uiolentus obusta.
<sil. pun. 10.160>	temptarat precibus saeuum lenire furorem,
<sil. pun. 10.161>	sed Stygius primos impleuit feruor hiatus,
<sil. pun. 10.162>	et pulmone tenus demisit anhelitus ignem.
<sil. pun. 10.163>	tandem cum toto cecidit grege, nomen in Vmbro
<sil. pun. 10.164>	clarum, Crista, diu populo: ceu fulmine celsa
<sil. pun. 10.165>	aesculus aut proauis ab origine cognita quercus
<sil. pun. 10.166>	cum fumat percussa Ioui, sacrosque per aeuum
<sil. pun. 10.167>	aetherio ramos populantur sulphure flammae,
<sil. pun. 10.168>	donec uicta deo late procumbit et omnem
<sil. pun. 10.169>	conlabens operit spatioso stipite prolem.
<sil. pun. 10.170>	Atque ea dum iuxta Tyrius stagna Aufida ductor
<sil. pun. 10.171>	molitur, Paulus, numerosa caede futuram
<sil. pun. 10.172>	ultus iam mortem, ceu uictor bella gerebat.
<sil. pun. 10.173>	inter mille uiros iacet ingens P&lt;h&gt;orcys ab antris
<sil. pun. 10.174>	Herculeae Calpes, caelatus Gorgone parmam,
<sil. pun. 10.175>	unde genus ~tristique deae manabat origo.
<sil. pun. 10.176>	hunc obiectantem sese atque antiqua tumentem
<sil. pun. 10.177>	nomina saxificae monstrosa e stirpe Medusae,
<sil. pun. 10.178>	dum laeuum petit incumbens uiolentius inguen,
<sil. pun. 10.179>	detrahit excelsi correptum uertice coni,
<sil. pun. 10.180>	adflictumque premens, tergo qua balteus imo
<sil. pun. 10.181>	sinuatur coxa&lt;e&gt;que sedet munimen utrique,
<sil. pun. 10.182>	coniecto fodit ense super: uomit ille calentem
<sil. pun. 10.183>	sanguinis effundens per hiantia uiscera riuum
<sil. pun. 10.184>	et subit Aetolos Atlanticus accola campos.
<sil. pun. 10.185>	Has inter strages rapido terrore coorti
<sil. pun. 10.186>	inuadunt terga atque auerso turbine miscent
<sil. pun. 10.187>	bella inopina uiri, Tyrius quos fallere doctos
<sil. pun. 10.188>	hanc ipsam pugnae rector formarat ad artem,
<sil. pun. 10.189>	succinctique dolis, fugerent ceu Punica castra,
<sil. pun. 10.190>	dediderant dextras. tum totis mentibus actam
<sil. pun. 10.191>	in caedes aciem pone atque in terga ruentes
<sil. pun. 10.192>	praecipitant. non hasta uiro, non deficit ensis:
<sil. pun. 10.193>	e strage est ferrum atque euulsa cadauere tela.
<sil. pun. 10.194>	raptum Galba procul (neque enim uirtutis amorem
<sil. pun. 10.195>	aduersa exemisse ualent) ut uidit ab hoste
<sil. pun. 10.196>	auferri signum, conixus corpore toto
<sil. pun. 10.197>	uictorem adsequitur letalique occupat ictu.
<sil. pun. 10.198>	ac dum comprensam caeso de corpore praedam
<sil. pun. 10.199>	auellit, tardeque manus moribunda remittit,
<sil. pun. 10.200>	transfixus gladio propere accurrentis Amorgi
<sil. pun. 10.201>	occidit, immoriens magnis non prosperus ausis.
<sil. pun. 10.202>	Haec inter, ueluti nondum satiasset Enyo
<sil. pun. 10.203>	iras saeua truces, sublatum puluere campum
<sil. pun. 10.204>	Vulturnus rotat et candentis torquet harenas.
<sil. pun. 10.205>	iamque reluctantis stridens immane procella
<sil. pun. 10.206>	per longum tulit ad campi suprema cauisque
<sil. pun. 10.207>	adflictos ripis tumidum demersit in amnem.
<sil. pun. 10.208>	hic tibi finis erat, metas hic Aufidus aeui
<sil. pun. 10.209>	seruabat tacito, non felix Curio, leto.
<sil. pun. 10.210>	namque, furens animi dum consternata moratur
<sil. pun. 10.211>	agmina et oppositu membrorum sistere certat,
<sil. pun. 10.212>	in praeceps magna propulsus mole ruentum
<sil. pun. 10.213>	turbatis hauritur aquis fundoque uolutus
<sil. pun. 10.214>	Hadriaca iacuit sine nomine mortis harena.
<sil. pun. 10.215>	Ingens ferre mala et Fortunae subdere colla
<sil. pun. 10.216>	nescius, aduersa fronte incurrebat in arma
<sil. pun. 10.217>	uincentum consul: pereundi Martius ardor
<sil. pun. 10.218>	atque animos iam sola dabat fiducia mortis,
<sil. pun. 10.219>	cum Viriathus agens telis, regnator Hiberae
<sil. pun. 10.220>	magnanimus terrae, iuxta atque ante ora furentis
<sil. pun. 10.221>	obtruncat Pauli fessum certaminis hostem.
<sil. pun. 10.222>	heu dolor, heu lacrimae! Seruilius, optima belli,
<sil. pun. 10.223>	post Paulum belli pars optima, corruit ictu
<sil. pun. 10.224>	barbarico magnamque cadens leto addidit uno
<sil. pun. 10.225>	inuidiam Cannis. tristem non pertulit iram
<sil. pun. 10.226>	consul et, insani quamquam contraria uenti
<sil. pun. 10.227>	exarmat uis atque obtendit puluere lucem,
<sil. pun. 10.228>	squalentem rumpens ingestae toruus harenae
<sil. pun. 10.229>	ingreditur nimbum ac &lt;V&gt;iriat&lt;h&gt;um moris Hiberi
<sil. pun. 10.230>	carmina pulsata fundentem barbara caetra
<sil. pun. 10.231>	inuadit laeuaeque fodit uitalia mammae.
<sil. pun. 10.232>	hic fuit extremus caedum labor. addere bello
<sil. pun. 10.233>	haud ultra licuit dextram, nec tanta relictum est
<sil. pun. 10.234>	uti, Roma, tibi posthac ad proelia Paulo.
<sil. pun. 10.235>	saxu&lt;m&gt; ingens, uasto libratum pondere, caeca
<sil. pun. 10.236>	uenit in ora manu et perfractae cassidis aera
<sil. pun. 10.237>	ossibus infodiens compleuit sanguine uultus.
<sil. pun. 10.238>	inde pedem referens, labentia membra propinquo
<sil. pun. 10.239>	imposuit scopulo atque, undanti uulnere anhelans,
<sil. pun. 10.240>	sedit terribilis clipeum super ore cruento:
<sil. pun. 10.241>	immanis ceu, depulsis leuioribus hastis,
<sil. pun. 10.242>	accepit leo cum tandem per pectora ferrum,
<sil. pun. 10.243>	stat teli patiens media tremebundus harena
<sil. pun. 10.244>	ac, manante iubis rictuque et naribus unda
<sil. pun. 10.245>	sanguinis, interdum languentia murmura torquens,
<sil. pun. 10.246>	effundit patulo spumantem ex ore cruorem.
<sil. pun. 10.247>	tum uero incumbunt Libyes, super ipse citato
<sil. pun. 10.248>	ductor equo, qua flatus agit, qua peruius ensis,
<sil. pun. 10.249>	qua sonipes, qua belligero fera belua dente.
<sil. pun. 10.250>	obrutus hic telis ferri per corpora Piso
<sil. pun. 10.251>	rectorem ut uidit Libyae, conixus in hastam
<sil. pun. 10.252>	ilia cornipedis subrecta cuspide transit
<sil. pun. 10.253>	conlapsoque super nequiquam incumbere coeptat,
<sil. pun. 10.254>	cum Poenus, propere collecto corpore, quamquam
<sil. pun. 10.255>	cernuus inflexo sonipes effuderat armo:
<sil. pun. 10.256>	'Vmbraene Ausoniae rediuiua bella retractant
<sil. pun. 10.257>	post obitum dextra nec in ipsa morte quiescunt?'
<sil. pun. 10.258>	sic ait atque aegrum coeptanti attollere corpus
<sil. pun. 10.259>	arduus insurgens totum permiscuit ensem.
<sil. pun. 10.260>	Ecce, Cydonea uiolatus harundine plantam,
<sil. pun. 10.261>	Lentulus effusis campum linquebat habenis,
<sil. pun. 10.262>	cum uidet in scopulo rorantem saxa cruore
<sil. pun. 10.263>	toruoque obtutu labentem in Tartara Paulum.
<sil. pun. 10.264>	mens abiit, puduitque fugae. tum uisa cremari
<sil. pun. 10.265>	Roma uiro, tunc ad portas iam stare cruentus
<sil. pun. 10.266>	Hannibal; Aetoli tum primum ante ora fuere
<sil. pun. 10.267>	sorbentes Latium campi. 'Quid deinde relictum
<sil. pun. 10.268>	crastina cur Tyrios lux non deducat ad urbem,
<sil. pun. 10.269>	deseris in tantis puppim si, Paule, procellis?
<sil. pun. 10.270>	testor caelicolas,' inquit 'ni damna gubernas
<sil. pun. 10.271>	crudelis belli uiuisque in turbine tanto
<sil. pun. 10.272>	inuitus, plus, Paule, (dolor uerba aspera dictat)
<sil. pun. 10.273>	plus Varrone noces. cape, quaeso, hunc, unica rerum
<sil. pun. 10.274>	fessarum spe&lt;s&gt;, cornipedem. languentia membra
<sil. pun. 10.275>	ipse leuabo umeris et dorso tuta locabo.'
<sil. pun. 10.276>	Haec inter, lacero manantem ex ore cruorem
<sil. pun. 10.277>	eiectans, consul: 'Macte o uirtute paterna!
<sil. pun. 10.278>	nec uero spes angustae, cum talia restent
<sil. pun. 10.279>	pectora Romuleo regno. calcaribus aufer,
<sil. pun. 10.280>	qua uulnus permittit, ecum atque hinc ocius urbis
<sil. pun. 10.281>	claudantur portae (ruet haec ad moenia pestis)
<sil. pun. 10.282>	dic, oro: rerum Fabio tradantur habenae.
<sil. pun. 10.283>	nostris pugnauit monitis furor. amplius acta
<sil. pun. 10.284>	quid superest uita, nisi caecae ostendere plebi
<sil. pun. 10.285>	Paulum scire mori? feror an consumptus in urbem
<sil. pun. 10.286>	uulneribus? quantine emptum uelit Hannibal, ut nos
<sil. pun. 10.287>	uertentis terga aspiciat? nec talia Paulo
<sil. pun. 10.288>	pectora, nec manis tam parua intramus imago.
<sil. pun. 10.289>	ille egosed uano quid enim te demoror aeger,
<sil. pun. 10.290>	Lentule, conquestu? perge atque hinc cuspide fessum
<sil. pun. 10.291>	erige quadrupedem propere.' tum Lentulus urbem
<sil. pun. 10.292>	magna ferens mandata petit. nec Paulus inultum
<sil. pun. 10.293>	quod superest de luce sinit: ceu uulnere tigris
<sil. pun. 10.294>	letifero cedens tandem proiectaque corpus
<sil. pun. 10.295>	luctatur morti et languentem pandit hiatum
<sil. pun. 10.296>	in uanos morsus, nec sufficientibus irae
<sil. pun. 10.297>	ictibus extrema lambit uenabula lingua.
<sil. pun. 10.298>	iamque coruscanti telum propiusque ferenti
<sil. pun. 10.299>	gressum exultantem et securo caedis Iertae
<sil. pun. 10.300>	non expectatum surgens defixerat ensem
<sil. pun. 10.301>	Sidoniumque ducem circumspectabat, in illa
<sil. pun. 10.302>	exoptans animam certantem ponere dextra.
<sil. pun. 10.303>	sed uicere uirum coeuntibus undique telis
<sil. pun. 10.304>	et Nomas et Garamas et Celtae et Maurus et Astur.
<sil. pun. 10.305>	hic finis Paulo. iacet altum pectus et ingens
<sil. pun. 10.306>	dextera, quem, soli si bella agitanda darentur,
<sil. pun. 10.307>	aequares forsan Fabio. mors additur urbi
<sil. pun. 10.308>	pulchra decus misitque uiri inter sidera nomen.
<sil. pun. 10.309>	Postquam spes Italum mentesque in consule lapsae,
<sil. pun. 10.310>	ceu truncus capitis, saeuis exercitus armis
<sil. pun. 10.311>	sternitur, et uictrix toto fremit Africa campo.
<sil. pun. 10.312>	hic Picentum acies, hic Vmber Martius, illic
<sil. pun. 10.313>	Sicana procumbit pubes, hic Hernica turma.
<sil. pun. 10.314>	passim signa iacent, quae Samnis belliger, et quae
<sil. pun. 10.315>	Sarrastes populi Marsaeque tulere cohortes.
<sil. pun. 10.316>	transfixi clipei galeaeque et inutile ferrum
<sil. pun. 10.317>	fractaque conflictu parmarum tegmina et ore
<sil. pun. 10.318>	cornipedum derepta fero spumantia frena.
<sil. pun. 10.319>	sanguineus tumidas in campos Aufidus undas
<sil. pun. 10.320>	eiectat redditque furens sua corpora ripis.
<sil. pun. 10.321>	sic Lagea ratis, uasto uelut insula ponto
<sil. pun. 10.322>	conspecta, inlisit scopulis ubi nubifer Eurus,
<sil. pun. 10.323>	naufragium spargens operit freta: iamque per undas
<sil. pun. 10.324>	et transtra et mali laceroque aplustria uelo
<sil. pun. 10.325>	ac miseri fluitant reuomentes aequora nautae.
<sil. pun. 10.326>	At Poenus, per longa diem certamina saeuis
<sil. pun. 10.327>	caedibus emensus, postquam eripuere furori
<sil. pun. 10.328>	insignem tenebrae lucem, tum denique Martem
<sil. pun. 10.329>	dimisit tandemque suis in caede pepercit.
<sil. pun. 10.330>	sed mens inuigilat curis noctisque quietem
<sil. pun. 10.331>	ferre nequit. stimulat dona inter tanta deorum
<sil. pun. 10.332>	optatas nondum portas intrasse Quirini.
<sil. pun. 10.333>	proxima lux placet. hinc strictos ferre ocius enses,
<sil. pun. 10.334>	dum feruet cruor et perfusae caede cohortes,
<sil. pun. 10.335>	destinat ac iam claustra manu, iam moenia flamma
<sil. pun. 10.336>	occupat et iungit Tarpeia incendia Cannis.
<sil. pun. 10.337>	Quo turbata uiri coniunx Saturnia coepto
<sil. pun. 10.338>	irarumque Iouis Latiique haud inscia fati,
<sil. pun. 10.339>	incautum ardorem atque auidas ad futtile uotum
<sil. pun. 10.340>	spes iuuenis frenare parat. ciet inde quietis
<sil. pun. 10.341>	regnantem tenebris Somnum, quo saepe ministro
<sil. pun. 10.342>	edomita inuiti componit lumina fratris,
<sil. pun. 10.343>	atque huic adridens 'Non te maioribus' inquit
<sil. pun. 10.344>	'ausis, diue, uoco nec posco ut mollibus alis
<sil. pun. 10.345>	des uictum mihi, Somne, Iouem. non mille premendi
<sil. pun. 10.346>	sunt oculi tibi, nec spernens tua numina custos
<sil. pun. 10.347>	Inachiae multa superandus nocte iuuencae.
<sil. pun. 10.348>	ductori, precor, immittas noua somnia Poeno,
<sil. pun. 10.349>	ne Romam et uetitos cupiat nunc uisere muros,
<sil. pun. 10.350>	quos intrare dabit numquam regnator Olympi.'
<sil. pun. 10.351>	Imperium celer exequitur curuoque uolucris
<sil. pun. 10.352>	per tenebras portat medicata papauera cornu.
<sil. pun. 10.353>	ast ubi per tacitum adlapsus tentoria prima
<sil. pun. 10.354>	Barcaei petiit iuuenis, quatit inde soporas
<sil. pun. 10.355>	deuexo capiti pennas oculisque quietem 
<sil. pun. 10.356>	inrorat, tangens Lethaea tempora uirga.
<sil. pun. 10.357>	exercent rabidam truculenta insomnia mentem.
<sil. pun. 10.358>	iamque uidebatur multo sibi milite Thybrim
<sil. pun. 10.359>	cingere et insultans astare ad moenia Romae.
<sil. pun. 10.360>	ipse refulgebat Tarpeiae culmine rupis
<sil. pun. 10.361>	elata torquens flagrantia fulmina dextra
<sil. pun. 10.362>	Iuppiter, et lati fumabant sulphure campi,
<sil. pun. 10.363>	ac gelidis Anien trepidabat caerulus undis,
<sil. pun. 10.364>	et densi ante oculos iterumque iterumque tremendum
<sil. pun. 10.365>	uibrabant ignes. tunc uox effusa per auras:
<sil. pun. 10.366>	'Sat magna, o iuuenis, prensa est tibi gloria Cannis.
<sil. pun. 10.367>	siste gradum: nec enim sacris inrumpere muris,
<sil. pun. 10.368>	Poene, magis dabitur, nostrum quam scindere caelum.'
<sil. pun. 10.369>	attonitum uisis maioraque bella pauentem
<sil. pun. 10.370>	post confecta Sopor Iunonia iussa relinquit,
<sil. pun. 10.371>	nec lux terribili purgauit imagine mentem.
<sil. pun. 10.372>	Quos inter motus somni uanosque tumultus
<sil. pun. 10.373>	dedita per noctem reliquo cum milite castra
<sil. pun. 10.374>	nuntiat et praedam pleno trahit agmine Mago.
<sil. pun. 10.375>	huic ductor laetas Tarpeio uertice mensas
<sil. pun. 10.376>	spondenti, cum quinta diem nox orbe tulisset,
<sil. pun. 10.377>	celatis superum monitis clausoque pauore,
<sil. pun. 10.378>	uulnera et exhaustas saeuo certamine uires
<sil. pun. 10.379>	ac nimium laetis excusat fidere rebus.
<sil. pun. 10.380>	tum spe deiectus iuuenis, ceu uertere ab ipsis
<sil. pun. 10.381>	terga iuberetur muris ac signa referre,
<sil. pun. 10.382>	'Tanta mole' inquit 'non Roma, ut credidit ipsa,
<sil. pun. 10.383>	sed Varro est uictus. quaenam tam prospera Martis
<sil. pun. 10.384>	munera destituis fato patriamque moraris!
<sil. pun. 10.385>	mecum exultet eques: iuro hoc caput, accipe muros
<sil. pun. 10.386>	Iliacos portasque tibi sine Marte patentis.'
<sil. pun. 10.387>	Dumque ea Mago fremit cauto non credita fratri,
<sil. pun. 10.388>	iam Latius sese Canusina in moenia miles
<sil. pun. 10.389>	colligere et profugos uicino cingere uallo
<sil. pun. 10.390>	coeperat. heu rebus facies inhonora sinistris!
<sil. pun. 10.391>	non aquilae, non signa uiris, non consulis altum
<sil. pun. 10.392>	imperium, non subnixae lictore secures.
<sil. pun. 10.393>	trunca atque aegra metu, ceu magna elisa ruina,
<sil. pun. 10.394>	corpora debilibus nituntur sistere membris.
<sil. pun. 10.395>	clamor saepe repens et saepe silentia fixis
<sil. pun. 10.396>	in tellurem oculis: nudae plerisque sinistrae
<sil. pun. 10.397>	detrito clipeo, desunt pugnacibus enses,
<sil. pun. 10.398>	saucius omnis eques: galeis carpsere superbum
<sil. pun. 10.399>	cristarum decus et damnarunt Martis honores.
<sil. pun. 10.400>	at multa thorax perfossus cuspide, et haerens
<sil. pun. 10.401>	loricae interdum Maurusia pendet harundo.
<sil. pun. 10.402>	interdum maesto socios clamore requirunt.
<sil. pun. 10.403>	hic Galba, hic Piso et leto non dignus inerti
<sil. pun. 10.404>	Curio deflentur, grauis illic Scaeuola bello.
<sil. pun. 10.405>	hos passim, at Pauli pariter ceu dira parentis
<sil. pun. 10.406>	fata gemunt: ut uer&lt;b&gt;a mali praenuntia numquam
<sil. pun. 10.407>	cessarit canere et Varronis sistere mentem,
<sil. pun. 10.408>	utque diem hunc totiens nequiquam auerterit urbi,
<sil. pun. 10.409>	atque idem quantus dextra. sed cura futuri
<sil. pun. 10.410>	quos premit, aut fossas instant praeducere muris
<sil. pun. 10.411>	aut portarum aditus, ut rerum est copia, firmant,
<sil. pun. 10.412>	quaque patet campus planis ingressibus hostis,
<sil. pun. 10.413>	ceruorum ambustis imitantur cornua ramis,
<sil. pun. 10.414>	et stilus occulitur, caecum in uestigia telum.
<sil. pun. 10.415>	Ecce, super clades et non medicabile uulnus,
<sil. pun. 10.416>	reliquias belli atque imperdita corpora Poenis
<sil. pun. 10.417>	impia formido ac maior iactabat Erinys.
<sil. pun. 10.418>	trans aequor Tyrios enses atque arma parabant
<sil. pun. 10.419>	Punica et Hannibalem mutato euadere caelo.
<sil. pun. 10.420>	dux erat exilio non laetus Marte Metellus,
<sil. pun. 10.421>	sed stirpe haud parui cognominis. is mala bello
<sil. pun. 10.422>	pectora degeneremque manum ad deformia agebat
<sil. pun. 10.423>	consulta atque alio positas spectabat in or&lt;b&gt;e,
<sil. pun. 10.424>	quis sese occulerent, terras, quo nomina nulla
<sil. pun. 10.425>	Poenorum aut patriae penetraret fama relictae.
<sil. pun. 10.426>	Quae postquam accepit flammata Scipio mente,
<sil. pun. 10.427>	quantus Sidonium contra fera proelia miscens
<sil. pun. 10.428>	ductorem stetit in campis, rapit ocius ensem
<sil. pun. 10.429>	atque, ubi turpe malum Latioque extrema coquebant
<sil. pun. 10.430>	coepta uiri, ruptis foribus sese arduus infert.
<sil. pun. 10.431>	tum quatiens strictum cum uoce ante ora pauentum
<sil. pun. 10.432>	mucronem: 'Tarpeia, pater, qui templa secundam
<sil. pun. 10.433>	incolis a caelo sedem, et Saturnia, nondum
<sil. pun. 10.434>	Iliacis mutata malis, tuque aspera pectus
<sil. pun. 10.435>	aegide Gorgoneos uirgo succincta furores,
<sil. pun. 10.436>	Indigetesque dei, sponte en per numina uestra
<sil. pun. 10.437>	perque caput, nullo leuius mihi numine, patris
<sil. pun. 10.438>	magnanimi iuro: numquam Lauinia regna
<sil. pun. 10.439>	linquam nec linqui patiar, dum uita manebit.
<sil. pun. 10.440>	ocius en testare deos, si moenia taedis
<sil. pun. 10.441>	flagrabunt Libycis, nullas te ferre, Metelle,
<sil. pun. 10.442>	ausurum in terras gressus. ni talia sancis,
<sil. pun. 10.443>	quem tremis et cuius somnos formidine rumpis,
<sil. pun. 10.444>	Hannibal hic armatus adest. moriere, nec ullo
<sil. pun. 10.445>	Poenorum melior parietur gloria caeso.'
<sil. pun. 10.446>	his excussa incepta minis. iamque ordine iusso
<sil. pun. 10.447>	obstringunt animas patriae dictataque iurant
<sil. pun. 10.448>	sacramenta deis et purgant pectora culpa.
<sil. pun. 10.449>	Atque ea dum Rutulis turbata mente geruntur,
<sil. pun. 10.450>	lustrabat campos et saeuae tristia dextrae
<sil. pun. 10.451>	facta recensebat pertractans uulnera uisu
<sil. pun. 10.452>	Hannibal et magna circumstipante caterua
<sil. pun. 10.453>	dulcia praebebat trucibus spectacula Poenis.
<sil. pun. 10.454>	quas strages inter, confossus pectora telis
<sil. pun. 10.455>	seminecem extremo uitam exhalabat in auras
<sil. pun. 10.456>	mu&lt;r&gt;mure deficiens iam Cloelius oraque nisu
<sil. pun. 10.457>	languida uix aegro et dubia ceruice leuabat.
<sil. pun. 10.458>	agnouit sonipes, arrectisque auribus acrem
<sil. pun. 10.459>	hinnitum effundens sternit tellure Bagesum,
<sil. pun. 10.460>	quem tum captiuo portabat in agmina dorso.
<sil. pun. 10.461>	hinc, rapidum glomerans cursum, per lubrica pingui
<sil. pun. 10.462>	stante cruore soli et t&lt;u&gt;mulata cadauera caede
<sil. pun. 10.463>	euolat ac domini consistit ad ora iacentis.
<sil. pun. 10.464>	inde inclinatus colla et submissus in armos
<sil. pun. 10.465>	de more inflexis praebebat scandere terga
<sil. pun. 10.466>	cruribus ac proprio quodam trepidabat amore.
<sil. pun. 10.467>	milite non illo quisquam felicius acri
<sil. pun. 10.468>	insultarat equo, uel si resupina citato
<sil. pun. 10.469>	proiectus dorso ferretur membra, uel idem
<sil. pun. 10.470>	si nudo staret tergo, dum rapta uolucris
<sil. pun. 10.471>	transigeret cursu sonipes certamina campi.
<sil. pun. 10.472>	At Libys humanos aequantem pectore sensus
<sil. pun. 10.473>	haud parce miratus ecum, quinam ille sinistrae
<sil. pun. 10.474>	depugnet morti iuuenis, nomenque decusque
<sil. pun. 10.475>	erogitat letique simul compendia donat.
<sil. pun. 10.476>	hic Cinna (ad Tyrios namque is sua uerterat arma
<sil. pun. 10.477>	credulus aduersis, et tum comes ibat ouanti)
<sil. pun. 10.478>	'Auribus huic,' inquit 'ductor fortissime, origo est
<sil. pun. 10.479>	non indigna tuis. quondam sub regibus illa,
<sil. pun. 10.480>	quae Libycos renuit frenos, sub regibus olim
<sil. pun. 10.481>	Roma fuit. sed enim, solium indignata Superbi
<sil. pun. 10.482>	ut sceptra exegit, confestim ingentia bella
<sil. pun. 10.483>	Clusina uenere domo. si Porsena fando
<sil. pun. 10.484>	auditus tibi, si Cocles, si Lydia castra,
<sil. pun. 10.485>	ille ope Maeonia et populo succinctus Etrusco
<sil. pun. 10.486>	certabat pulsos per bella reponere reges.
<sil. pun. 10.487>	multa adeo nequiquam ausi, pressitque tyrannus
<sil. pun. 10.488>	Ianiculum incumbens u&lt;r&gt;bi. mox pace probata
<sil. pun. 10.489>	compressere odia, et positum cum foedere bellum,
<sil. pun. 10.490>	obsidibusque obstricta fides. mansuescere corda
<sil. pun. 10.491>	nescia, pro superi! et nil non immite parata
<sil. pun. 10.492>	gens Italum pro laude pati: &lt;b&gt;is Cloelia senos
<sil. pun. 10.493>	nondum complerat primaeui corporis annos,
<sil. pun. 10.494>	una puellarum Laurentum et pignora pacis
<sil. pun. 10.495>	inter uirgineas regi tramissa cateruas.
<sil. pun. 10.496>	facta uirum sileo. rege haec et foedere et annis
<sil. pun. 10.497>	et fluuio spretis mirantem interrita Thybrim
<sil. pun. 10.498>	tranauit, frangens undam puerilibus ulnis.
<sil. pun. 10.499>	cui si mutasset sexum natura, reuerti
<sil. pun. 10.500>	forsan Tyrrhenas tibi non licuisset in oras,
<sil. pun. 10.501>	Porsena. sed iuueni, ne sim tibi longior, hinc est
<sil. pun. 10.502>	et genus et clara memorandum uirgine nomen.'
<sil. pun. 10.503>	Talia dum pandit, uicinus parte sinistra
<sil. pun. 10.504>	per subitum erumpit clamor. permixta ruina
<sil. pun. 10.505>	inter et arma uirum et lacerata cadauera Pauli
<sil. pun. 10.506>	eruerant corpus media de strage iacentum.
<sil. pun. 10.507>	heu quis erat! quam non similis modo Punica telis
<sil. pun. 10.508>	agmina turbanti, uel cum Taulantia regna
<sil. pun. 10.509>	uertit, et Illyrico sunt addita uincla tyranno!
<sil. pun. 10.510>	puluere canities atro arentique cruore
<sil. pun. 10.511>	squalebat barba, et perfracti turbine dentes
<sil. pun. 10.512>	muralis saxi, tum toto corpore uulnus.
<sil. pun. 10.513>	Quae postquam aspexit, geminatus gaudia ductor
<sil. pun. 10.514>	Sidonius 'Fuge, Varro,' inquit 'fuge, Varro, superstes,
<sil. pun. 10.515>	dum iaceat Paulus. patribus Fabioque sedenti
<sil. pun. 10.516>	et populo consul totas edissere Cannas.
<sil. pun. 10.517>	concedam hanc iterum, si lucis tanta cupido est,
<sil. pun. 10.518>	concedam tibi, Varro, fugam. at, cui fortia et hoste
<sil. pun. 10.519>	me digna haud paruo caluerunt corda uigore,
<sil. pun. 10.520>	funere supremo et tumuli decoretur honore.
<sil. pun. 10.521>	quantus, Paule, iaces! qui tot mihi milibus unus
<sil. pun. 10.522>	maior laetitiae causa es. cum fata uocabunt,
<sil. pun. 10.523>	tale precor nobis salua Carthagine letum.'
<sil. pun. 10.524>	Haec ait et socium mandari corpora terrae,
<sil. pun. 10.525>	postera cum thalamis Aurora ru&lt;b&gt;ebit apertis,
<sil. pun. 10.526>	imperat armorumque iubet consurgere aceruos,
<sil. pun. 10.527>	arsuros, Gradiue, tibi. tum munera iussa,
<sil. pun. 10.528>	defessi quamquam, accelerant sparsoque propinquos
<sil. pun. 10.529>	agmine prosternunt lucos: sonat icta bipenni
<sil. pun. 10.530>	frondosis silua atra iugis. hinc ornus et albae
<sil. pun. 10.531>	populus alta comae, ualidis accisa lacertis,
<sil. pun. 10.532>	scinditur, hinc ilex proauorum condita saeclo.
<sil. pun. 10.533>	deuoluunt quercus et amantem litora pinum
<sil. pun. 10.534>	ac, ferale decus, maestas ad busta cupressos.
<sil. pun. 10.535>	funereas tum deinde pyras certamine texunt, 
<sil. pun. 10.536>	officium infelix et munus inane peremptis,
<sil. pun. 10.537>	donec anhelantis stagna in Tartessia Phoebus
<sil. pun. 10.538>	mersit equos, fugiensque polo Titania caecam
<sil. pun. 10.539>	orbita nigranti traxit caligine noctem.
<sil. pun. 10.540>	post, ubi fulserunt primis Phaethontia frena
<sil. pun. 10.541>	ignibus atque sui terris rediere colores,
<sil. pun. 10.542>	supponunt flammam et manantia corpora tabo
<sil. pun. 10.543>	hostili tellure cremant. subit horrida mentem
<sil. pun. 10.544>	formido incerti casus, tacitusque pererrat
<sil. pun. 10.545>	intima corda pauor, si fors ita Martis iniqui
<sil. pun. 10.546>	mox ferat, hac ipsis inimica sede iacendum.
<sil. pun. 10.547>	at tibi, Bellipotens, sacrum, constructus aceruo
<sil. pun. 10.548>	ingenti mons armorum surgebat ad astra.
<sil. pun. 10.549>	ipse, manu celsam pinum flammaque comantem
<sil. pun. 10.550>	attollens, ductor Gradiuum in uota ciebat:
<sil. pun. 10.551>	'Primitias pugnae et laeti libamina belli
<sil. pun. 10.552>	Hannibal Ausonio cremat haec de nomine uictor,
<sil. pun. 10.553>	et tibi, Mars genitor, uotorum haud surde meorum,
<sil. pun. 10.554>	arma electa dicat spirantum turba uirorum.'
<sil. pun. 10.555>	tum face coniecta populatur feruidus ignis
<sil. pun. 10.556>	flagrantem molem, et rupta caligine in auras
<sil. pun. 10.557>	actus apex claro perfundit lumine campos.
<sil. pun. 10.558>	hinc citus ad tumulum donataque funera Paulo
<sil. pun. 10.559>	ibat et hostilis leti iactabat honorem.
<sil. pun. 10.560>	sublimem eduxere pyram mollisque uirenti
<sil. pun. 10.561>	stramine composuere toros. superaddita dona,
<sil. pun. 10.562>	funereum decus: expertis inuisus et ensis
<sil. pun. 10.563>	et clipeus, terrorque modo atque insigne superbum
<sil. pun. 10.564>	tum laceri fasces, captaeque in Marte secures.
<sil. pun. 10.565>	non coniunx natiue aderant, non iuncta propinquo
<sil. pun. 10.566>	sanguine turba uirum, aut celsis de more feretris
<sil. pun. 10.567>	praecedens prisca exequias decorabat imago
<sil. pun. 10.568>	omnibus exuuiis nudo, iamque Hannibal unus
<sil. pun. 10.569>	sat decoris laudator erat: fulgentia pingui
<sil. pun. 10.570>	murice suspirans inicit uelamina et auro
<sil. pun. 10.571>	intextam chlamydem ac supremo adfatur honore:
<sil. pun. 10.572>	'I, decus Ausoniae, quo fas est ire superbas
<sil. pun. 10.573>	uirtute et factis animas. tibi gloria leto
<sil. pun. 10.574>	iam parta insigni. nostros Fortuna labores
<sil. pun. 10.575>	uersat adhuc casusque iubet nescire futuros.'
<sil. pun. 10.576>	haec Libys, atque repens crepitantibus undique flammis
<sil. pun. 10.577>	aetherias anima exultans euasit in auras.
<sil. pun. 10.578>	Fama dehinc gliscente sono iam sidera adibat,
<sil. pun. 10.579>	iam maria ac terras, primamque intrauerat urbem.
<sil. pun. 10.580>	diffidunt muris: solam pauitantibus arcem
<sil. pun. 10.581>	sperauisse sat est. nec enim superesse iuuentam,
<sil. pun. 10.582>	ac stare Ausoniae uacuum sine corpore nomen,
<sil. pun. 10.583>	quodque adeo nondum portis inruperit hostis,
<sil. pun. 10.584>	contemptu cessare putant. iam tecta cremari,
<sil. pun. 10.585>	ac delubra rapi caedesque ante ora nefandae
<sil. pun. 10.586>	natorum septemque arces fumare uidentur.
<sil. pun. 10.587>	lux una euersas bis centum in stra&lt;g&gt;e curulis,
<sil. pun. 10.588>	ac iuuenum bis tricenis orbata gemebat
<sil. pun. 10.589>	milibus exhaustae nutantia moenia Romae,
<sil. pun. 10.590>	atque ea post Trebiam, post Tusci stagna profundi,
<sil. pun. 10.591>	nec socium numero pariter leuiore perempto.
<sil. pun. 10.592>	sed uero sed enim reliqui pia turba senatus
<sil. pun. 10.593>	munera sortito inuadunt. celer omnia lustrans
<sil. pun. 10.594>	clamitat attonitis Fabius: 'Non ulla relicta est,
<sil. pun. 10.595>	credite, cunctandi ratio. adproperemus, ut hostis
<sil. pun. 10.596>	nequiquam armatos ausit succedere muros.
<sil. pun. 10.597>	dura inter pauidos alitur fortuna sedendo,
<sil. pun. 10.598>	et gliscunt aduersa metu. ite ocius, arma
<sil. pun. 10.599>	deripite, o pubes, templis. uos atria raptim
<sil. pun. 10.600>	nudate et clipeos in bella refigite captos.
<sil. pun. 10.601>	sat patriae sumus, e numero si ad proelia nostro
<sil. pun. 10.602>	nil minuit pauor. in patulis illa horrida campis
<sil. pun. 10.603>	sit metuenda lues, muros haud fregerit umquam
<sil. pun. 10.604>	exultare leuis nudato corpore Maurus.'
<sil. pun. 10.605>	Dum Fabius lapsas acuit formidine mentes,
<sil. pun. 10.606>	Varronem aduentare uagus per moenia rumor
<sil. pun. 10.607>	spargit et occulto perfundit pectora motu:
<sil. pun. 10.608>	haud secus ac, fractae rector si forte carinae
<sil. pun. 10.609>	litoribus solus uacuis ex aequore sospes
<sil. pun. 10.610>	adnatet, incerti trepidant, tendantne negentne
<sil. pun. 10.611>	iactato dextras, ipsamque odere salutem
<sil. pun. 10.612>	unius amissa superantis puppe magistri.
<sil. pun. 10.613>	quam restare uiro labem, qui accedere portis
<sil. pun. 10.614>	audeat ac dirum ueniat pauitantibus omen!
<sil. pun. 10.615>	Hos mulcens questus Fabius deforme docebat
<sil. pun. 10.616>	cladibus irasci uulgumque arcebat ab ira.
<sil. pun. 10.617>	aduersis etenim ferri non esse uirorum
<sil. pun. 10.618>	qui Martem inscribant genti, non posse dolores
<sil. pun. 10.619>	condere et ex poena solacia poscere luctus.
<sil. pun. 10.620>	si uero exprobrare sinant, sibi tristius illum
<sil. pun. 10.621>	inluxisse diem, quo castris uiderit ire
<sil. pun. 10.622>	Varronem, quam quo uideat remeare sine armis.
<sil. pun. 10.623>	his dictis sedere minae, et conuersa repente
<sil. pun. 10.624>	pectora: nunc fati miseret, nunc gaudia Poeno
<sil. pun. 10.625>	consulibus reputant caesis erepta duobus.
<sil. pun. 10.626>	ergo omne effundit longo iam se agmine uulgus
<sil. pun. 10.627>	gratantum, magnaque actum se credere mente
<sil. pun. 10.628>	testantur, quod fisus auis sceptrisque superbis
<sil. pun. 10.629>	Laomedontiadum non desperauerit urbi.
<sil. pun. 10.630>	Nec minus infelix culpae grandique pudore
<sil. pun. 10.631>	turbatus, consul titubantem ad moenia gressum
<sil. pun. 10.632>	portabat lacrimans: deiectum attollere uultum
<sil. pun. 10.633>	ac patriam aspicere et luctus renouare pigebat.
<sil. pun. 10.634>	quod uero reduci tum se populusque patresque
<sil. pun. 10.635>	offerrent, non gratari, sed poscere natos
<sil. pun. 10.636>	quisque suos fratresque simul miseraeque parentes
<sil. pun. 10.637>	ire uidebantur laceranda ad consulis ora.
<sil. pun. 10.638>	sic igitur muto lictore inuectus in urbem
<sil. pun. 10.639>	damnatum superis aspernabatur honorem.
<sil. pun. 10.640>	At patres Fabiusque, procul maerore remoto,
<sil. pun. 10.641>	praecipitant curas. raptim delecta iuuenta
<sil. pun. 10.642>	seruitia armantur, nec claudit castra saluti
<sil. pun. 10.643>	postpositus pudor. infixum est Aeneia regna
<sil. pun. 10.644>	Parcarum in leges quacumque reducere dextra
<sil. pun. 10.645>	proque arce et sceptris et libertatis honore
<sil. pun. 10.646>	uel famulas armare manus. primaeua suorum
<sil. pun. 10.647>	corpora praetexto spoliant uelamine et armis
<sil. pun. 10.648>	insolitis cingunt. puerilis casside uultus
<sil. pun. 10.649>	clauditur atque hostis pubescere caede iubetur.
<sil. pun. 10.650>	idem obsecrantis, captiuum uulgus ut auro
<sil. pun. 10.651>	pensarent paruo (nec pauca fuere precantum
<sil. pun. 10.652>	milia), miranti durarunt prodere Poeno.
<sil. pun. 10.653>	cuncta adeo scelera et noxam superauerat omnem
<sil. pun. 10.654>	armatum potuisse capi. tunc terga dedisse
<sil. pun. 10.655>	damnatis Siculas longe meritare per oras
<sil. pun. 10.656>	impositum, donec Latio decederet hostis.
<sil. pun. 10.657>	haec tum Roma fuit: post te cui uertere mores
<sil. pun. 10.658>	si stabat fatis, potius, Carthago, maneres.

<sil. pun. 11.1>	Nunc age, quos clades insignis Iapyge campo
<sil. pun. 11.2>	uerterit ad Libyam populos Sarranaque castra,
<sil. pun. 11.3>	expediam. stat nulla diu mortalibus usquam,
<sil. pun. 11.4>	Fortuna titubante, fides. adiungere dextras
<sil. pun. 11.5>	certauere palam rumpenti foedera Poeno
<sil. pun. 11.6>	(heu nimium faciles laesis diffidere rebus!)
<sil. pun. 11.7>	saeuior ante alios iras seruasse repostas
<sil. pun. 11.8>	atque odium renouare ferox in tempore Samnis,
<sil. pun. 11.9>	mox leuis et sero pressurus facta pudore
<sil. pun. 11.10>	Bruttius, ambiguis fallax mox Apulus armis,
<sil. pun. 11.11>	tum gens Hirpini uana indocilisque quieti
<sil. pun. 11.12>	et rupisse indigna fidem: ceu dira per omnis
<sil. pun. 11.13>	manarent populos foedi contagia morbi.
<sil. pun. 11.14>	iamque Atella suas iamque et Calatia adegit,
<sil. pun. 11.15>	fas superante metu, Poenorum in castra cohortes.
<sil. pun. 11.16>	inde Phalanteo leuitas animosa Tarento
<sil. pun. 11.17>	Ausonium laxare iugum. patefecit amicas
<sil. pun. 11.18>	alta Croton portas Afrisque ad barbara iussa
<sil. pun. 11.19>	Thespiadum docuit summittere colla nepotes.
<sil. pun. 11.20>	idem etiam Locros habuit furor. ora uadosi
<sil. pun. 11.21>	litoris, Argiuos Maior qua Graecia muros
<sil. pun. 11.22>	seruat et Ionio luitur curuata profundo,
<sil. pun. 11.23>	laetas res Libyae et fortunam in Marte secuta,
<sil. pun. 11.24>	iurauit pauitans Tyrio sua proelia Marti.
<sil. pun. 11.25>	iam uero, Eridani tumidissimus accola, Celtae
<sil. pun. 11.26>	incubuere malis Italum ueteresque doloris
<sil. pun. 11.27>	tota se socios properarunt iungere mole.
<sil. pun. 11.28>	Sed fas id Celtis, fas impia bella referre
<sil. pun. 11.29>	Boiorum fuerit populis: Capuaene furorem,
<sil. pun. 11.30>	quem Senonum genti, placuisse, et Dardana ab ortu
<sil. pun. 11.31>	moenia barbarico Nom&lt;a&gt;dum sociata tyranno
<sil. pun. 11.32>	quisnam mutato tantum nunc tempore credat?
<sil. pun. 11.33>	luxus et insanis nutrita ignauia lustris
<sil. pun. 11.34>	consumptusque pudor peccando unisque relictus
<sil. pun. 11.35>	diuitiis probrosus honor lacerabat hiantem
<sil. pun. 11.36>	desidia populum ac resolutam legibus urbem.
<sil. pun. 11.37>	insuper exitio truculenta superbia agebat.
<sil. pun. 11.38>	nec uitiis deerant uires. non largior ulli
<sil. pun. 11.39>	Ausoniae populo (sic tum Fortuna fouebat)
<sil. pun. 11.40>	aurique argentique modus; madefacta ueneno
<sil. pun. 11.41>	Assyrio maribus uestis medioque dierum
<sil. pun. 11.42>	regales epulae atque ortu conuiuia solis
<sil. pun. 11.43>	deprensa et nulla macula non inlita uita.
<sil. pun. 11.44>	tum populo saeui patres, plebesque senatus
<sil. pun. 11.45>	inuidia laeta, et conlidens dissona corda
<sil. pun. 11.46>	seditio. sed enim interea temeraria pubis
<sil. pun. 11.47>	delicta augebat pollutior ipsa senectus.
<sil. pun. 11.48>	nec, quos uile genus despectaque lucis origo
<sil. pun. 11.49>	foedabat, sperare sibi et deposcere primi
<sil. pun. 11.50>	deerant imperia ac patriae pereuntis habenas.
<sil. pun. 11.51>	quin etiam exhilar&lt;ar&gt;e uiris conuiuia caede
<sil. pun. 11.52>	mos olim et miscere epulis spectacula dira
<sil. pun. 11.53>	certantum ferro, saepe et super ipsa cadentum
<sil. pun. 11.54>	pocula, respersis non parco sanguine mensis.
<sil. pun. 11.55>	Has astu adgressus quo uerteret acrius aegras
<sil. pun. 11.56>	ad Tyrios mentes, quae nulla sorte daturam
<sil. pun. 11.57>	certus erat Romam (neque enim impetrata uolebat)
<sil. pun. 11.58>	Pacuuio fuit haud obscurum crimine nomen
<sil. pun. 11.59>	hortatur summi partem deposcere iuris
<sil. pun. 11.60>	atque alternatos sociato consule fasces
<sil. pun. 11.61>	et, si partita renuant sedisse curuli
<sil. pun. 11.62>	aequatumque decus geminasque uidere secures,
<sil. pun. 11.63>	ultorem ante oculos atque ora astare repulsae.
<sil. pun. 11.64>	ergo electa manus gressu fert dicta citato.
<sil. pun. 11.65>	antistat cunctis praecellens Virrius ore,
<sil. pun. 11.66>	sed genus obscurum nullique furore secundus.
<sil. pun. 11.67>	qui postquam coetu patrum ingentique senatu
<sil. pun. 11.68>	impia dementis uulgi ac uix tota profudit
<sil. pun. 11.69>	consulta &lt;et&gt; tumidis incendit uocibus aures,
<sil. pun. 11.70>	concordi fremitu renuentum effunditur asper
<sil. pun. 11.71>	toto e concilio clamor, tum quisque fatigat
<sil. pun. 11.72>	increpitans, uocumque tremit certamine templum.
<sil. pun. 11.73>	Hic Torquatus, auum fronte aequauisse seuera
<sil. pun. 11.74>	nobilis, 'Heu Capua portantes talia dicta
<sil. pun. 11.75>	Romuleis durastis' ait 'succedere muris,
<sil. pun. 11.76>	ad quos non ausi Carthago atque Hannibal arma
<sil. pun. 11.77>	post Cannas adferre suas? numquamne per auris
<sil. pun. 11.78>	it uestras, in Tarpeia cum sede Latini
<sil. pun. 11.79>	orarent paria, haud uerbis, haud uoce, sed acri
<sil. pun. 11.80>	propulsum dextra, qui tum mandata superbo
<sil. pun. 11.81>	ore adportabat, tanto per limina templi
<sil. pun. 11.82>	turbine praecipitem reuoluti corporis actum,
<sil. pun. 11.83>	ut saeuo adflictus saxo spectante piaret
<sil. pun. 11.84>	tristia dicta Ioue et lueret uerba impia leto?
<sil. pun. 11.85>	en ego progenies eius, qui sede Tonantis
<sil. pun. 11.86>	expulit orantem et nuda Capitolia consul
<sil. pun. 11.87>	defendit dextra.' rabidum hinc palmasque uirorum
<sil. pun. 11.88>	intentantem oculis proauitaque facta parantem
<sil. pun. 11.89>	ut uidit maiore adeo crudescere motu,
<sil. pun. 11.90>	excipit his frendens Fabius: 'Pro cuncta pudendi!
<sil. pun. 11.91>	sedes, ecce, uacat, belli uiduata procella:
<sil. pun. 11.92>	quem, quaeso, e uobis huic imposuisse paratis
<sil. pun. 11.93>	inque locum Pauli quemnam datis? an tua, Virri,
<sil. pun. 11.94>	prima atque ante alios sors, concedente senatu,
<sil. pun. 11.95>	te citat ac nostris aequat iam purpura Brutis?
<sil. pun. 11.96>	i, demens, i, quo tendis; tibi perfida fasces
<sil. pun. 11.97>	det Carthago suos.' medio feruore loquentis
<sil. pun. 11.98>	impatiens ultra gemitu cohibere furorem
<sil. pun. 11.99>	fulminea toruum exclamat Marcellus ab ira:
<sil. pun. 11.100>	'Quae tandem et quam lenta tenet patientia mentem,
<sil. pun. 11.101>	o confuse nimis Gradiui turbine Varro,
<sil. pun. 11.102>	ut perferre queas furibunda insomnia consul?
<sil. pun. 11.103>	nonne exturbatos iam dudum limine templi
<sil. pun. 11.104>	praecipites agis ad portas, et discere cogis
<sil. pun. 11.105>	semiuiros, quod sit nostro de more creati
<sil. pun. 11.106>	consulis imperium? non umquam sobria pubes
<sil. pun. 11.107>	et peritura breui, moneo, ocius urbe facesse.
<sil. pun. 11.108>	muros ante tuos, ut par est, debita ductor
<sil. pun. 11.109>	armatus responsa dabit.' consurgere cuncti
<sil. pun. 11.110>	hinc pariter magnoque uiros clamore premebant.
<sil. pun. 11.111>	necnon et foribus propere Campana iuuentus
<sil. pun. 11.112>	extulit ipsa gradum, tantaeque dolore repulsae
<sil. pun. 11.113>	concitus Hannibalem uoluebat Virrius ore.
<sil. pun. 11.114>	Fuluius (huic nam spondebant praesagia mentis
<sil. pun. 11.115>	uenturum decus, et Capuae pereuntis imago
<sil. pun. 11.116>	iam tum erat ante oculos) 'Non si Carthaginis' inquit
<sil. pun. 11.117>	'ductorem uestris deuinctum colla catenis
<sil. pun. 11.118>	Romam uictor agis, posthac intrare Quirini
<sil. pun. 11.119>	sacratas dabitur sedes. tende ocius, oro,
<sil. pun. 11.120>	quo mens aegra uocat.' referunt haec inde citati
<sil. pun. 11.121>	mixta minis et torua trucis responsa senatus.
<sil. pun. 11.122>	Tantane, omnipotens, caligine mersa latere
<sil. pun. 11.123>	fata placet? ueniet quondam felicior aetas,
<sil. pun. 11.124>	cum pia Campano gaudebit consule Roma
<sil. pun. 11.125>	et per bella diu fasces perque arma negatos
<sil. pun. 11.126>	ultro ad magnanimos referet secura nepotes.
<sil. pun. 11.127>	poena superborum tamen haec durabit auorum,
<sil. pun. 11.128>	quod non ante suos Capua ad suffragia mittet,
<sil. pun. 11.129>	quam Carthago suos.
<sil. pun. 11.130>	Postquam nunc dicta senatus,
<sil. pun. 11.130>	nunc facta exposuit, tum ueris falsa per artem
<sil. pun. 11.131>	Virrius admiscens cecinit fatale cruenti
<sil. pun. 11.132>	turbati&lt;s&gt; signum belli. furiata iuuentus
<sil. pun. 11.133>	arma, arma Hannibalemque uolunt. ruit undique uulgus
<sil. pun. 11.134>	et Poenos in tecta uocant. ingentia facta
<sil. pun. 11.135>	Sidonii iuuenis celebrant: ut ruperit Alpes
<sil. pun. 11.136>	Herculei socius decoris diuisque propinquas
<sil. pun. 11.137>	transierit cursu rupes, ut caede referta
<sil. pun. 11.138>	clauserit Eridani uictor uada, uictor ut idem
<sil. pun. 11.139>	Lydia Romano turbarit stagna cruore,
<sil. pun. 11.140>	ut Trebiae ripas aeterno nomine famae
<sil. pun. 11.141>	tradiderit Paulumque idem inter proelia et idem
<sil. pun. 11.142>	Flaminium, proceres rerum, demiserit umbris.
<sil. pun. 11.143>	his super excisam primori Marte Saguntum
<sil. pun. 11.144>	et iuga Pyrenes et Hiberum et sacra parentis
<sil. pun. 11.145>	iuratumque uiro bellum puerilibus annis
<sil. pun. 11.146>	accumulant. unum, ducibus tot caede peremptis,
<sil. pun. 11.147>	tot fusis acie, stare inter proelia nullis
<sil. pun. 11.148>	attactum telis. superum cum munere detur
<sil. pun. 11.149>	huic sociare uiro dextras et foedere iungi,
<sil. pun. 11.150>	fastus exanguis populi uanumque tumorem
<sil. pun. 11.151>	nimirum Capua et dominatum perferat urbis,
<sil. pun. 11.152>	ceu famulis fasces aequataque iura negantis?
<sil. pun. 11.153>	prorsus enim tanto potiorem nomine habendum
<sil. pun. 11.154>	Varronem, ut fugiat consul fulgentior ostro.
<sil. pun. 11.155>	Talia iactantes iam lectam sorte parabant
<sil. pun. 11.156>	mittere quae Tyrios adiungat foedere pubem.
<sil. pun. 11.157>	sed non inuictum ponebat pectore robur
<sil. pun. 11.158>	tum solum Decius Capuae decus. isque receptus
<sil. pun. 11.159>	in medios coetus (neque enim differre dabatur)
<sil. pun. 11.160>	'Itis,' ait 'ciues, uiolanda ad iura parentum
<sil. pun. 11.161>	damnatumque caput temerati foederis aris
<sil. pun. 11.162>	iungitis hospitio? quae tanta obliuio recti?
<sil. pun. 11.163>	magnu&lt;m&gt; atque in magnis positum populisque uirisque
<sil. pun. 11.164>	&lt;h&gt;a&lt;u&gt;d uersam ostentare fidem! nunc tempus inire
<sil. pun. 11.165>	proelia pro Rutulis, nunc signa aciemque mouere,
<sil. pun. 11.166>	dum trepidae res, et medicinam uulnera poscunt:
<sil. pun. 11.167>	is locus officio, cum cessant prospera, cumque
<sil. pun. 11.168>	dura ad opem Fortuna uocat. nam laeta fouere
<sil. pun. 11.169>	haud quaquam magni est animi decus. huc, age, adeste.
<sil. pun. 11.170>	noui dis animas similes et pectora magnis 
<sil. pun. 11.171>	numquam angusta malis. capiunt, mihi credite, Cannas
<sil. pun. 11.172>	et Trasimenna uada et Pauli memorabile letum.
<sil. pun. 11.173>	hi sunt qui uestris infixum moenibus hostem
<sil. pun. 11.174>	deiecere manu et Capuam eripuere superbis
<sil. pun. 11.175>	Samnitum iussis. hi sunt qui iura dedere
<sil. pun. 11.176>	terrore expulso Sidicinaque bella remorunt.
<sil. pun. 11.177>	quos fugitis socios? quosue additis? ille ego sanguis
<sil. pun. 11.178>	Dardanius, cui sacra pater, cui nomina liquit
<sil. pun. 11.179>	ab Ioue ducta Capys magno cognatus Iulo,
<sil. pun. 11.180>	ille ego semihomines inter Nasamonas et inter
<sil. pun. 11.181>	saeuum atque aequantem ritus Garamanta ferarum
<sil. pun. 11.182>	Marmarico ponam tentoria mixtus alumno,
<sil. pun. 11.183>	ductoremque feram, cui nunc pro foedere proque
<sil. pun. 11.184>	iustitia est ensis solaeque e sanguine laudes?
<sil. pun. 11.185>	non ita, non Decio permixtum fasque nefasque,
<sil. pun. 11.186>	haec ut uelle queat. nullo nos inuida tanto
<sil. pun. 11.187>	armauit Natura bono, quam ianua mortis
<sil. pun. 11.188>	quod patet et uita non aequa exire potestas.'
<sil. pun. 11.189>	Haec uana auersas Decius iactauit ad auris.
<sil. pun. 11.190>	ast delecta manus iungebat foedera Poeno.
<sil. pun. 11.191>	iamque aderat praemissa duci turbante tumultu
<sil. pun. 11.192>	Autololes numerosa cohors. ipse agmine magno
<sil. pun. 11.193>	festinata citus per campos signa mouebat.
<sil. pun. 11.194>	et Decius: 'Nunc hora, uiri, nunc tempus. adeste,
<sil. pun. 11.195>	dum Capua dignum, dum me duce dextera uindex
<sil. pun. 11.196>	molitur facinus: procumbat barbara pubes.
<sil. pun. 11.197>	pro se quisque alacres rapite hoc decus. hostis adire
<sil. pun. 11.198>	si parat, obstructas praebete cadauere portas
<sil. pun. 11.199>	et ferro purgate nefas. hic denique solus
<sil. pun. 11.200>	eluerit sanguis maculatas crimine mentes.'
<sil. pun. 11.201>	Dumque ea nequiquam non ulli laeta profatur,
<sil. pun. 11.202>	audita asperitate uiri coeptoque feroci,
<sil. pun. 11.203>	multa feta gerens ira praecordia, Poenus
<sil. pun. 11.204>	astabat muris propereque accersere lectos
<sil. pun. 11.205>	immitem castris Decium iubet. horrida uirtus
<sil. pun. 11.206>	armatumque fide pectus rectique cupido
<sil. pun. 11.207>	et maior Capua mens imperterrita mole
<sil. pun. 11.208>	inuicta stabat toruoque minacia uultu
<sil. pun. 11.209>	iussa ducis uerbisque etiam incessebat amaris.
<sil. pun. 11.210>	quem Libyae rector tot signa, tot arma ferentis
<sil. pun. 11.211>	spernentem increpitans magno clamore profatur:
<sil. pun. 11.212>	'Post Paulum, post Flaminium componimur, eheu,
<sil. pun. 11.213>	uecordi Decio, mecum certasse uolenti
<sil. pun. 11.214>	in decus et famam leti. rapite (ite citati)
<sil. pun. 11.215>	signa, duces. pateatne mihi Campana uetante
<sil. pun. 11.216>	urbs Decio, explorare libet, noua bella mouenti
<sil. pun. 11.217>	cui patuere Alpes, saxa impellentia caelum
<sil. pun. 11.218>	atque uni calcata deo.' suffuderat ora
<sil. pun. 11.219>	sanguis et a toruo surgebant lumine flammae.
<sil. pun. 11.220>	tum rictus spumans et anhelis faucibus acta
<sil. pun. 11.221>	uersabant penitus dirum suspiria murmur.
<sil. pun. 11.222>	sic urbem inuectus, toto comitante senatu
<sil. pun. 11.223>	et uulgo ad spectanda ducis simul ora ruente,
<sil. pun. 11.224>	effundit cunctam rabiem irarumque procellas.
<sil. pun. 11.225>	Necnon et Decio propiora pericula mentem
<sil. pun. 11.226>	flammarant, tempusque adeo cernebat adesse,
<sil. pun. 11.227>	quo laudes ducis inuicti superaret inermis.
<sil. pun. 11.228>	non illum fuga, non clausi occuluere penates,
<sil. pun. 11.229>	sed liber, ueluti nullus penetrasset in urbem
<sil. pun. 11.230>	Hannibal, intrepido seruauerat otia uultu,
<sil. pun. 11.231>	cum iuuenem saeuis, horrendum, concitus armis
<sil. pun. 11.232>	inuadit globus et pedibus sublime sedentis
<sil. pun. 11.233>	ductoris sistit. tonat inde ferocibus alte
<sil. pun. 11.234>	incessens uictor dictis: 'Solusne ruentem
<sil. pun. 11.235>	fulcire ac reuocare paras a funere Romam,
<sil. pun. 11.236>	o demens? en, qui diuum mihi munera tanta
<sil. pun. 11.237>	eripiat. Decio prorsus seruabar inerti
<sil. pun. 11.238>	uincendus, Decio imbelli, cui femina nulla
<sil. pun. 11.239>	orta in Agenoreis nostrae Carthaginis oris
<sil. pun. 11.240>	cesserit. huic agedum (nam cur indigna feramus
<sil. pun. 11.241>	magnanimi?), miles, meritas innecte catenas.'
<sil. pun. 11.242>	dixerat haec, necdum finem conuicia norant:
<sil. pun. 11.243>	inlatus uelut armentis super ardua colla
<sil. pun. 11.244>	cum sese imposuit uictorque immane sub ira
<sil. pun. 11.245>	infremuit leo et immersis grauis unguibus haesit,
<sil. pun. 11.246>	mandit anhelantem pendens ceruice iuuencum.
<sil. pun. 11.247>	at Decius, dum uincla ligant, 'Necte ocius' inquit
<sil. pun. 11.248>	'(nam sic Hannibalem decet intrauisse) catenas,
<sil. pun. 11.249>	foederis infausti pretium. sic uictima prorsus
<sil. pun. 11.250>	digna cadit Decius. nec enim te sanguine laetum
<sil. pun. 11.251>	humano sit fas caesis placasse iuuencis.
<sil. pun. 11.252>	en dextra! en foedus! nondum tibi curia necdum
<sil. pun. 11.253>	templorum intrati postes: iam panditur acri
<sil. pun. 11.254>	imperio carcer. perge ac primordia tanta
<sil. pun. 11.255>	accumula paribus factis. mihi fama sub umbras
<sil. pun. 11.256>	te feret oppressum Capuae cecidisse ruinis.'
<sil. pun. 11.257>	nec plura effari concessum. obnubitur atra
<sil. pun. 11.258>	ueste caput, trahiturque ferox ante ora suorum.
<sil. pun. 11.259>	Exin uictor ouans sedato pectore tandem
<sil. pun. 11.260>	spectandis urbis tectis templisque serenos
<sil. pun. 11.261>	laetus circumfert oculos et singula discit:
<sil. pun. 11.262>	quis muris sator, et pubes sit quanta sub armis,
<sil. pun. 11.263>	quot bello pateant argenti aerisque talenta,
<sil. pun. 11.264>	nunc qualis frenata acies, nunc deinde pedestris
<sil. pun. 11.265>	copia quanta uiris. monstrant Capitolia celsa
<sil. pun. 11.266>	Stellatisque docent campos Cereremque benignam.
<sil. pun. 11.267>	iamque diem ad metas defessis Phoebus Olympo
<sil. pun. 11.268>	impellebat equis, fuscabat et Hesperos umbra
<sil. pun. 11.269>	paulatim infusa properantem ad litora currum:
<sil. pun. 11.270>	instituunt de more epulas festamque per urbem
<sil. pun. 11.271>	regifice extructis celebrant conuiuia mensis.
<sil. pun. 11.272>	ipse, deum cultu et sacro dignatus honore,
<sil. pun. 11.273>	praecipuis multoque procul splendentibus ostro
<sil. pun. 11.274>	accipitur sublime toris. non una ministri
<sil. pun. 11.275>	turba gregis: posuisse dapes his addita cura,
<sil. pun. 11.276>	his adolere focos, his ordine pocula ferre;
<sil. pun. 11.277>	necnon et certis struitur penus. aspera mensa
<sil. pun. 11.278>	pondera caelati fulgent antiquitus auri.
<sil. pun. 11.279>	eripiunt flammae noctem, strepituque mouentum
<sil. pun. 11.280>	murmurat alta domus. stupet inconsuetus opimae
<sil. pun. 11.281>	Sidonius mensae miles faciemque superbi
<sil. pun. 11.282>	ignotam luxus oculis mirantibus haurit.
<sil. pun. 11.283>	uescitur ipse silens et tantos damnat honores
<sil. pun. 11.284>	esse epulis facilesque coli tanto agmine mensas,
<sil. pun. 11.285>	donec pulsa fames et Bacchi munera duram
<sil. pun. 11.286>	laxarunt mentem. tum frontis reddita demum
<sil. pun. 11.287>	laetitia, et positae grauiores pectore curae.
<sil. pun. 11.288>	Personat Euboica Teuthras testudine, Cymes
<sil. pun. 11.289>	incola, et obtusas immiti murmure saeuae
<sil. pun. 11.290>	inter bella tubae permulcet cantibus auris.
<sil. pun. 11.453>	&lt;namque chaos, caecam quondam sine sidere molem
<sil. pun. 11.454>	non surgente die, ac mundum sine luce canebat.
<sil. pun. 11.455>	tum deus ut liquidi disclusset stagna profundi
<sil. pun. 11.456>	tellurisque globum media compage locasset;
<sil. pun. 11.457>	ut celsum superis habitare dedisset Olympum,
<sil. pun. 11.458>	castaque Saturni monstrabat saecula patris.&gt;
<sil. pun. 11.291>	iamque Iouem et laetos per furta canebat amores
<sil. pun. 11.292>	Electraeque toros Atlantidos, unde creatus
<sil. pun. 11.293>	proles digna deum tum Dardanus, isque Tonanti
<sil. pun. 11.294>	ut det Eric&lt;h&gt;thonium magna de stirpe nepotem;
<sil. pun. 11.295>	hinc Tros, hinc Ilus, generis tunc ordine longo
<sil. pun. 11.296>	Assaracus, nulloque minor famaue manuue
<sil. pun. 11.297>	tum Capys ut primis dederit sua nomina muris.
<sil. pun. 11.298>	concelebrant plausu pariter Sidonia pubes
<sil. pun. 11.299>	Campanaeque manus. ante omnis ductor honori
<sil. pun. 11.300>	nominis augusto libat carchesia ritu;
<sil. pun. 11.301>	cetera quem sequitur Bacchique e more liquorem
<sil. pun. 11.302>	inrorat mensis turba ardescitque Lyaeo.
<sil. pun. 11.303>	Interea, Tyrio resoluta in gaudia coetu
<sil. pun. 11.304>	conuerso (neque enim, iuuenis non digne sileri,
<sil. pun. 11.305>	tramittam tua coepta libens famamque negabo
<sil. pun. 11.306>	quamquam imperfectis, magnae tamen indolis, ausis),
<sil. pun. 11.307>	mens una, inuiolata mero nullisque uenenis
<sil. pun. 11.308>	potandi exarmata decus, pugnaeque necisque
<sil. pun. 11.309>	Sidoniae tacito uoluebat pectore molem.
<sil. pun. 11.310>	quoque esset miranda magis tam sacra libido,
<sil. pun. 11.311>	Pacuuio genitus patrias damnauerat artis.
<sil. pun. 11.312>	is uariis oneratum epulis atque atria tardo
<sil. pun. 11.313>	linquentem gressu comitatus pone parentem,
<sil. pun. 11.314>	postquam posse datum meditata aperire nouosque
<sil. pun. 11.315>	pandere conatus, et liber parte relicta
<sil. pun. 11.316>	tectorum a tergo patuit locus, 'Accipe digna
<sil. pun. 11.317>	et Capua et nobis' inquit 'consulta:' (togaque
<sil. pun. 11.318>	armatum amota nudat latus) 'hoc ego bellum
<sil. pun. 11.319>	conficere ense paro atque auulsum ferre Tonanti
<sil. pun. 11.320>	rectoris Libyci uictor caput. hic erit ille,
<sil. pun. 11.321>	qui polluta dolis iam foedera sanciet, ensis.
<sil. pun. 11.322>	si perferre nequit spectacula tanta senectus
<sil. pun. 11.323>	et tremit inceptis lasso maioribus aeuo,
<sil. pun. 11.324>	at tu securis concede penatibus et me
<sil. pun. 11.325>	linque meae menti. summum quod credis et aequas
<sil. pun. 11.326>	Hannibalem superis, o quantum nomine maior
<sil. pun. 11.327>	iam Poeno tibi natus erit!' uibrabat ab ore
<sil. pun. 11.328>	ignis atrox, animusque uiri iam bella gerebat,
<sil. pun. 11.329>	cum senior, tanti pondus conaminis aegra
<sil. pun. 11.330>	iam dudum uix aure ferens, tremebundus ibidem
<sil. pun. 11.331>	sternitur et pedibus crebro pauida oscula figens:
<sil. pun. 11.332>	'Per si quid superest uitae, per iura parentis
<sil. pun. 11.333>	perque tuam nostra potiorem, nate, salutem,
<sil. pun. 11.334>	absiste inceptis, oro, ne sanguine cernam
<sil. pun. 11.335>	polluta hospitia ac tabo repleta cruento
<sil. pun. 11.336>	pocula et euersas pugnae certamine mensas.
<sil. pun. 11.337>	tune illum, quem non acies, non moenia et urbes
<sil. pun. 11.338>	ferre ualent, cum frons propior lumenque corusco
<sil. pun. 11.339>	igne micat, tune illa uiri quae uertice fundit
<sil. pun. 11.340>	fulmina pertuleris, si uiso intorserit ense
<sil. pun. 11.341>	diram, qua uertit per campos agmina, uocem?
<sil. pun. 11.342>	fallit te, mensas inter quod credis inermem.
<sil. pun. 11.343>	tot bellis quaesita uiro, tot caedibus armat
<sil. pun. 11.344>	maiestas aeterna ducem. si admoueris ora,
<sil. pun. 11.345>	Cannas et Trebiam ante oculos Trasimennaque busta
<sil. pun. 11.346>	et Pauli stare ingentem miraberis umbram.
<sil. pun. 11.347>	quid? tanto in casu comitum iuxtaque iacentum
<sil. pun. 11.348>	torpebunt dextrae? parce, oro, et desine uelle,
<sil. pun. 11.349>	cui nequeas uictor superesse. an tristia uincla
<sil. pun. 11.350>	et Decius non erudiunt componere mentem?'
<sil. pun. 11.351>	Talia commemorans, famae maioris amore
<sil. pun. 11.352>	flagrantem ut uidit iuuenem surdumque timori,
<sil. pun. 11.353>	'Nil ultra posco, refer in conuiuia gressum;
<sil. pun. 11.354>	approperemus:' ait 'non iam tibi pectora pubis
<sil. pun. 11.355>	Sidoniae fodienda manu tutantia regem:
<sil. pun. 11.356>	hoc iugulo dextram explora. namque haec tibi ferrum,
<sil. pun. 11.357>	si Poenum inuasisse paras, per uiscera ferrum
<sil. pun. 11.358>	nostra est ducendum. tardam ne sperne senectam.
<sil. pun. 11.359>	opponam membra atque ensem extorquere negatum
<sil. pun. 11.360>	morte mea eripiam.' lacrimae tunc ore profusae,
<sil. pun. 11.361>	et magna superum cura seruatus in arma
<sil. pun. 11.362>	Scipiadae Poenus, nec tantum fata dederunt
<sil. pun. 11.363>	externa peragi dextra. pulcherrimus irae
<sil. pun. 11.364>	et dignus fieri compos memorabilis ausi,
<sil. pun. 11.365>	amisit quantam posito conamine laudem,
<sil. pun. 11.366>	cui tantum est uoluisse decus. tum red&lt;d&gt;ere sese
<sil. pun. 11.367>	festinant epulis et tristia fronte serenant,
<sil. pun. 11.368>	donec laeta uirum soluit conuiuia somnus.
<sil. pun. 11.369>	Postera lux Phaet&lt;h&gt;ontis equos proferre parabat,
<sil. pun. 11.370>	iam rapido summis curru splendente sub undis,
<sil. pun. 11.371>	et iuuenis magno generatus Hamilcare duras
<sil. pun. 11.372>	iam dudum exercet curas. Carthaginis arces
<sil. pun. 11.373>	ire ferox Mago et patribus portare iubetur
<sil. pun. 11.374>	nuntius acta ducis. praeda et captiua leguntur
<sil. pun. 11.375>	corpora dereptaeque uiris sub Marte cruento
<sil. pun. 11.376>	exuuiae, fausti superis libamina belli.
<sil. pun. 11.377>	altera curarum Libycis dimittitur oris
<sil. pun. 11.378>	heu Decius, reduci lentas seruatus ad iras,
<sil. pun. 11.379>	ni poenae iuuenem indignae miseratus ab alto
<sil. pun. 11.380>	Iuppiter antiquam Batti uertisset ad urbem.
<sil. pun. 11.381>	hic Pellaea uirum Ptolomaei sceptra uehentum
<sil. pun. 11.382>	eripuere minis, resolutaque uincula collo.
<sil. pun. 11.383>	atque eadem uitae custos mox deinde quieto
<sil. pun. 11.384>	accepit tellus ossa inuiolata sepulchro.
<sil. pun. 11.385>	Nec Venerem interea fugit exoptabile tempus
<sil. pun. 11.386>	Poenorum mentes caeco per laeta premendi
<sil. pun. 11.387>	exitio et luxu corda importuna domandi.
<sil. pun. 11.388>	spargere tela manu passim fallentia natis
<sil. pun. 11.389>	imperat et tacitas in pectora mittere flammas.
<sil. pun. 11.390>	tum pueris dulce adridens: 'Eat improba Iuno
<sil. pun. 11.391>	et nos (nec mirum, quid enim sumus?) acta secundis
<sil. pun. 11.392>	despiciat. ualet illa manu, ualet illa lacertis:
<sil. pun. 11.393>	paruula nos arcu puerili spicula sensim
<sil. pun. 11.394>	fundimus, et nullus nostro de uulnere sanguis.
<sil. pun. 11.395>	uerum, agite, o mea turba, precor (nunc tempus), adeste
<sil. pun. 11.396>	et Tyriam pubem tacitis exurite telis.
<sil. pun. 11.397>	amplexu multoque mero somnoque uirorum
<sil. pun. 11.398>	profliganda acies, quam non perfregerit ensis,
<sil. pun. 11.399>	non ignes, non immissis Gradiuus habenis.
<sil. pun. 11.400>	combibat inlapsos ductor per uiscera luxus,
<sil. pun. 11.401>	nec pudeat picto fultum iacuisse cubili,
<sil. pun. 11.402>	nec crinem Assyrio perfundere pugnet amomo.
<sil. pun. 11.403>	ille sub hiberno somnos educere caelo
<sil. pun. 11.404>	iactator tectis malit consumere noctes,
<sil. pun. 11.405>	ac ponat ritus uescendi saepe citato
<sil. pun. 11.406>	dum residet sub casside equo, discatque Lyaeo
<sil. pun. 11.407>	imbellem donare diem. tum deinde madenti
<sil. pun. 11.408>	post epulas sit grata chelys, segnisque soporas
<sil. pun. 11.409>	aut nostro uigiles ducat sub numine noctes.'
<sil. pun. 11.410>	Haec postquam Venus, adplaudit lasciuus et alto
<sil. pun. 11.411>	mittit se caelo niueis exercitus alis.
<sil. pun. 11.412>	sentit flammiferas pubes Maurusia pennas,
<sil. pun. 11.413>	et pariter fusis tepuerunt pectora telis.
<sil. pun. 11.414>	Bacchi dona uolunt epulasque et carmina rursus
<sil. pun. 11.415>	Pieria liquefacta lyra. non acer aperto
<sil. pun. 11.416>	desudat campo sonipes, non ulla per auras
<sil. pun. 11.417>	lancea nudatos exercet torta lacertos.
<sil. pun. 11.418>	mollitae flammis lymphae languentia somno
<sil. pun. 11.419>	membra fouent, miserisque bonis perit horrida uirtus.
<sil. pun. 11.420>	ipse etiam, adflatus fallente Cupidine, ductor
<sil. pun. 11.421>	instaurat mensas dapibus repetitque uolentum
<sil. pun. 11.422>	hospitia et patrias paulatim decolor artis
<sil. pun. 11.423>	exuit, occulta mentem uitiante sagitta.
<sil. pun. 11.424>	altera iam patria atque aequo sub honore uocatur
<sil. pun. 11.425>	altera Carthago Capua, intactumque secundae
<sil. pun. 11.426>	fortunae ingenium uitia adlectantia quassant.
<sil. pun. 11.427>	nec luxus ullus mersaeque libidine uitae
<sil. pun. 11.428>	Campanis modus: accumulant uariasque per artis
<sil. pun. 11.429>	scaenarum certant epulas distinguere ludo,
<sil. pun. 11.430>	ut strepit assidue Phrygiam ad Nilotica loton
<sil. pun. 11.431>	~Memphis Amyclaeo passim lasciua Canopo.
<sil. pun. 11.432>	inprimis dulcem, Poeno laetante, per auris
<sil. pun. 11.433>	nunc uoce infundit Teuthras, nunc pectine cantum.
<sil. pun. 11.434>	isque ubi mirantem resonantia pollice fila
<sil. pun. 11.435>	ductorem uidit Libyae, canere inde superbas
<sil. pun. 11.436>	Aoniae laudes sensim testudinis orsus,
<sil. pun. 11.437>	concordem citharae mouit per carmina linguam
<sil. pun. 11.438>	uincere linquentis uitam quae possit olores,
<sil. pun. 11.439>	atque haec e multis carpsit mollissima mensae:
<sil. pun. 11.440>	'Argolicis quondam populis, mirabile dictu,
<sil. pun. 11.441>	exaudita chelys lapidem testudine felix
<sil. pun. 11.442>	ducere et in muris posuisse uolentia saxa.
<sil. pun. 11.443>	haec Amphionio uallauit pectine Thebas
<sil. pun. 11.444>	ac silice aggeribus per se scandente uocatis
<sil. pun. 11.445>	iussit in immensum cantatas surgere turris.
<sil. pun. 11.446>	altera turbatum plectro moderata profundum
<sil. pun. 11.447>	et tenuit phocas et in omni Protea forma
<sil. pun. 11.448>	traxit et aequoreo portauit Ariona dorso.
<sil. pun. 11.449>	iam quae Peliaca formabat rupe canendo
<sil. pun. 11.450>	heroum mentes et magni pectora Achillis,
<sil. pun. 11.451>	Centauro dilecta chelys, compesceret iras
<sil. pun. 11.452>	percussa fide uel pelagi uel tristis Auerni.
<sil. pun. 11.453>	[namque chaos, caecam quondam sine sidere molem
<sil. pun. 11.454>	non surgente die, ac mundum sine luce canebat.
<sil. pun. 11.455>	tum deus ut liquidi ~discisset stagna profundi
<sil. pun. 11.456>	tellurisque globum media compage locasset;
<sil. pun. 11.457>	ut celsum superis habitare dedisset Olympum,
<sil. pun. 11.458>	castaque Saturni monstrabat saecula patris.]
<sil. pun. 11.459>	sed quos pulsabat Riphaeum ad Strymona, nerui,
<sil. pun. 11.460>	auditus superis, auditus manibus Orpheus,
<sil. pun. 11.461>	emerito fulgent clara inter sidera caelo.
<sil. pun. 11.462>	hunc etiam mater, tota comitante sororum
<sil. pun. 11.463>	Aonidum turba, mater mirata canentem.
<sil. pun. 11.464>	non illo Pangaea iuga aut Mauortius Haemus,
<sil. pun. 11.465>	non illo modulante sonos stetit ultima Thrace:
<sil. pun. 11.466>	cum siluis uenere ferae, cum montibus amnes,
<sil. pun. 11.467>	immemor et dulcis nidi positoque uolatu
<sil. pun. 11.468>	non mota uolucris captiua pependit in aethra.
<sil. pun. 11.469>	quin etiam, Pagasaea ratis, cum caerula nondum
<sil. pun. 11.470>	cognita terrere&lt;nt&gt; pontoque intrare negarent,
<sil. pun. 11.471>	. . . . . . . . . . . .470a
<sil. pun. 11.472>	ad puppim sacrae, cithara eliciente, carinae
<sil. pun. 11.473>	adductum cantu uenit mare. pallida regna
<sil. pun. 11.474>	Bistonius uates flammisque Acheronta sonantem
<sil. pun. 11.475>	placauit plectro et fixit reuolubile saxum.
<sil. pun. 11.475>	o dirae Ciconum matres Geticique furores
<sil. pun. 11.476>	et damnata deis Rhodope! tulit ora reuulsa
<sil. pun. 11.477>	in pontum, ripis utraque sequentibus, Hebrus.
<sil. pun. 11.478>	tum quoque, cum rapidi caput a ceruice recisum
<sil. pun. 11.479>	portarent fluctus, subito emicuere per undas
<sil. pun. 11.480>	ad murmur cete toto exultantia ponto.'
<sil. pun. 11.481>	Sic tunc Pierius bellis durata uirorum
<sil. pun. 11.482>	pectora Castalio frangebat carmine Teuthras.
<sil. pun. 11.483>	interea placida attulerant iam flamina terris
<sil. pun. 11.484>	Magonem Libycis. lauro redimita subibat
<sil. pun. 11.485>	optatos puppis portus, pelagoque micabant 
<sil. pun. 11.486>	captiua arma procul celsa fulgentia prora.
<sil. pun. 11.487>	at patulo surgens iam dudum ex aequore late
<sil. pun. 11.488>	nauticus implebat resonantia litora clamor,
<sil. pun. 11.489>	et simul adductis percussa ad pectora tonsis
<sil. pun. 11.490>	centeno fractus spumabat uerbere pontus.
<sil. pun. 11.491>	nec lentum in medios rapienda ad gaudia uulgus
<sil. pun. 11.492>	procurrit fluctus, elataque turba fauore
<sil. pun. 11.493>	certatim ingenti celebrat noua gaudia plausu.
<sil. pun. 11.494>	aequatur rector diuis: illum undique matres,
<sil. pun. 11.495>	illum turba minor moniti gaudere nepotes,
<sil. pun. 11.496>	et senior manus et iuxta populusque patresque
<sil. pun. 11.497>	mactatis superum digna&lt;n&gt;tur honore iuuencis.
<sil. pun. 11.498>	sic patriam Mago et portas ingressus ouantis
<sil. pun. 11.499>	fraternae laudis fama. ruit inde senatus,
<sil. pun. 11.500>	et multo patrum stipatur curia coetu.
<sil. pun. 11.501>	tum diuos ueneratus auum de more uetusto
<sil. pun. 11.502>	'Martem' ait 'egregium et fractas, quis Itala tellus
<sil. pun. 11.503>	nitebatur, opes, pars ipse haud parua laborum,
<sil. pun. 11.504>	nuntio. pugnatum superis in uota secundis.
<sil. pun. 11.505>	est locus, Aetoli signat quem gloria regis,
<sil. pun. 11.506>	possessus quondam prisca inter saecula Dauno.
<sil. pun. 11.507>	umentis rapido circumdat gurgite campos
<sil. pun. 11.508>	Aufidus et stagnis intercipit arua refusis,
<sil. pun. 11.509>	mox fluctus ferit Hadriacos magnoque fragore
<sil. pun. 11.510>	cedentem impellit retrorsus in aequora pontum.
<sil. pun. 11.511>	hic Varro et magnum Latia inter nomina Paulus
<sil. pun. 11.512>	nomen, quis rerum ducibus permissa potestas,
<sil. pun. 11.513>	uixdum depulsa nigrae caligine noctis
<sil. pun. 11.514>	inuadunt campum et late fulgentibus armis
<sil. pun. 11.515>	accendunt ultro lucem surgentis Eoi.
<sil. pun. 11.516>	nos contra (nam germanum furor acer agebat
<sil. pun. 11.517>	optatae pugnae) castris cita signa mouemus.
<sil. pun. 11.518>	intremit et tellus et pulsus mugit Olympus.
<sil. pun. 11.519>	hic fluuium et campos abscondit caede uirorum
<sil. pun. 11.520>	ductor, quo numquam maiorem ad bella tulerunt
<sil. pun. 11.521>	rectorem terrae. uidi cum turbine saeuo
<sil. pun. 11.522>	Ausonia et sonitu bellantis fusa per agros
<sil. pun. 11.523>	uni terga daret. uidi cum Varro citato
<sil. pun. 11.524>	auferretur equo, proiectis degener armis.
<sil. pun. 11.525>	quin et magnanimum perfosso corpore telis
<sil. pun. 11.526>	strage super socium uidi te, Paule, cadentem.
<sil. pun. 11.527>	Aegatis ille et seruilia foedera larga
<sil. pun. 11.528>	ultus caede dies: non plus optasse liberet
<sil. pun. 11.529>	quam tum concessit dexter deus. altera iam lux
<sil. pun. 11.530>	si talis redeat, populis sis omnibus una
<sil. pun. 11.531>	tum, Carthago, caput terrasque colare per omnis.
<sil. pun. 11.532>	testes hi stragis, quos signum inlustre superbis
<sil. pun. 11.533>	mos laeua gestare uiris.' tum funditur ante
<sil. pun. 11.534>	ora admirantum praefulgens anulus auro
<sil. pun. 11.535>	datque fidem uerbis haud paruo insignis aceruo.
<sil. pun. 11.536>	hinc iterum repetens, 'Restat nunc sedibus imis
<sil. pun. 11.537>	uertenda atque aequanda solo iam subruta Roma.
<sil. pun. 11.538>	adnitamur:' ait 'uires refouete tot haustas
<sil. pun. 11.539>	casibus, et pateant non parca aeraria dextris
<sil. pun. 11.540>	quas emimus bello. defit iam belua, tristis
<sil. pun. 11.541>	Ausoniis terror, necnon alimenta fatigant.'
<sil. pun. 11.542>	Atque ea dum memorat, toruo conuersus in ora
<sil. pun. 11.543>	Hannonis uultu, quem gliscens gloria prauum
<sil. pun. 11.544>	ductori&lt;s&gt; studio iam dudum agitabat acerbo:
<sil. pun. 11.545>	'Iamne tibi dextras inceptaque nostra probamus?
<sil. pun. 11.546>	iam fas Dardanio me non seruire colono?
<sil. pun. 11.547>	anne iterum Hannibalem dedi placet? atra ueneno
<sil. pun. 11.548>	inuidiae nigroque undantia pectora felle,
<sil. pun. 11.549>	tandem tot titulis totque exorata tropaeis,
<sil. pun. 11.550>	infelix muta. dextra en, en dextera, quam tu
<sil. pun. 11.551>	Aeneadis lacerare dabas, et litora et amnes
<sil. pun. 11.552>	et stagna et latos impleuit sanguine campos.'
<sil. pun. 11.553>	haec Mago, atque animos fauor haud obscurus alebat.
<sil. pun. 11.554>	Cui, simul inuidia atque ira stimulantibus, Hanno&lt;n&gt;:
<sil. pun. 11.555>	'Talia uesani iuuenis conuicia miror
<sil. pun. 11.556>	haud equidem: tumet ingenio, fraternaque corda
<sil. pun. 11.557>	non tarde agnoscas et uirus futtile linguae.
<sil. pun. 11.558>	qui ne mutatum uanis absistere credat,
<sil. pun. 11.559>	nunc pacem orandum, nunc improba foedere rupto
<sil. pun. 11.560>	arma reponendu&lt;m&gt; et bellum exitiale cauendum
<sil. pun. 11.561>	auctor ego. atque adeo uosmet perpendite, quaeso,
<sil. pun. 11.562>	quid ferat: haud aliud nobis censere relictum est.
<sil. pun. 11.563>	tela, uiros, aurum, classis, alimenta precatur
<sil. pun. 11.564>	belligeramque feram. uictus non plura dedissem.
<sil. pun. 11.565>	sanguine Dardanio Rutulos saturauimus agros,
<sil. pun. 11.566>	et iacet in campis Latium. deponere curas
<sil. pun. 11.567>	tandem ergo, bone, da uictor, liceatque sedere
<sil. pun. 11.568>	in patria, liceat non exhaurire rapacis
<sil. pun. 11.569>	impensis belli uacuatos saepe penates.
<sil. pun. 11.570>	nunc en, nunc, inquam (falsa ut praesagia nostra
<sil. pun. 11.571>	sint, oro, mensque augurio ludatur inani),
<sil. pun. 11.572>	haud procul est funesta dies. atrocia noui
<sil. pun. 11.573>	corda ac prospicio natas e cladibus iras.
<sil. pun. 11.574>	uos ego, uos metuo, Cannae. summittite signa
<sil. pun. 11.575>	atque adeo temptate, agedum, ac deposcite pacem:
<sil. pun. 11.576>	non dabitur. parat ille dolor, mihi credite, maius
<sil. pun. 11.577>	exitium accepto, citiusque haec foedera uictor
<sil. pun. 11.578>	quam uictus dabit. atque adeo, qui tanta superbo
<sil. pun. 11.579>	facta sonas ore et spumanti turbine perflas
<sil. pun. 11.580>	ignorantum aures, dic, en, germanus in armis 
<sil. pun. 11.581>	ille tuus par Gradiuo, per saecula tellus
<sil. pun. 11.582>	cui similem numquam ductorem in bella creauit,
<sil. pun. 11.583>	moenia Romuleae cur nondum uiderit urbis?
<sil. pun. 11.584>	scilicet e gremio matrum rapiamus in hostem
<sil. pun. 11.585>	nondum portandis habiles grauioribus armis,
<sil. pun. 11.586>	aeratas iussi texamus mille carinas,
<sil. pun. 11.587>	atque omnis Libyae quaeratur belua terris,
<sil. pun. 11.588>	ut longa imperia atque armatos proroget annos
<sil. pun. 11.589>	Hannibal et regnum trahat usque in tempora fati?
<sil. pun. 11.590>	uos uero (neque enim occulto circumdamur astu)
<sil. pun. 11.591>	ne dulcis spoliate domos, castrisque potentum
<sil. pun. 11.592>	atque opibus sancite modum. pax optima rerum
<sil. pun. 11.593>	quas homini nouisse datum est, pax una triumphis
<sil. pun. 11.594>	innumeris potior, pax custodire salutem
<sil. pun. 11.595>	et ciuis aequare potens reuocetur in arcis
<sil. pun. 11.596>	tandem Sidonias, et fama fugetur ab urbe
<sil. pun. 11.597>	perfidiae, Phoenissa, tua. si tanta libido
<sil. pun. 11.598>	armorum tenet atque enses non reddere perstat
<sil. pun. 11.599>	poscenti patriae, nil suppeditare furori
<sil. pun. 11.600>	hortor et haec fratri Magonem dicta referre.'
<sil. pun. 11.601>	Plura adnectentem (neque enim satiauerat iras
<sil. pun. 11.602>	dicendo) clamor turbat diuersa uolentum:
<sil. pun. 11.603>	'Si Libyae decus, haud ulli superabilis armis,
<sil. pun. 11.604>	Hannibal est irae tibi, destituemus ad ipsas
<sil. pun. 11.605>	uictorem metas nec opum adiumenta feremus,
<sil. pun. 11.606>	inuidia unius sceptra ut iam parta retardet?'
<sil. pun. 11.607>	inde alacres tribuunt quae belli posceret usus
<sil. pun. 11.608>	absentique suum iactant sub teste fauorem.
<sil. pun. 11.609>	mox eadem terris placitum traducere Hiberis,
<sil. pun. 11.610>	dum malus obtrectat facta immortalia liuor
<sil. pun. 11.611>	nec sinit adiutas ductoris crescere laudes.

<sil. pun. 12.1>	Iam terra glaciale caput fecundaque nimbis
<sil. pun. 12.2>	tempora et austrifero nebulosam uertice frontem
<sil. pun. 12.3>	immitis condebat Hiems, blandisque salubre
<sil. pun. 12.4>	uer Zephyris tepido mulcebat rura sereno.
<sil. pun. 12.5>	prorumpit Capua Poenus uicinaque late
<sil. pun. 12.6>	 praemisso terrore quatit, ceu condita bruma,
<sil. pun. 12.7>	dum Riphaea rigent Aquilonis flamina, tandem
<sil. pun. 12.8>	euoluit serpens arcano membra cubili
<sil. pun. 12.9>	et spondente die nouus emicat atque coruscum
<sil. pun. 12.10>	fert caput et saniem sublatis faucibus efflat.
<sil. pun. 12.11>	 at Libyci ducis ut fulserunt signa per agros,
<sil. pun. 12.12>	desolata metu cuncta, et suadente pauore
<sil. pun. 12.13>	uallo se clausere simul trepidique salutis
<sil. pun. 12.14>	expectant ipsis metuentes moenibus hostem. 
<sil. pun. 12.15>	Sed non ille uigor qui ruptis Alpibus arma
<sil. pun. 12.16>	 intulerat dederatque uias Trebiaque potitus
<sil. pun. 12.17>	Maeonios Italo scelerauit sanguine fluctus
<sil. pun. 12.18>	tunc inerat. molli luxu madefacta meroque
<sil. pun. 12.19>	~inlecebris somni torpentia membra fluebant.
<sil. pun. 12.20>	quis gelidas suetum noctes thorace grauatis
<sil. pun. 12.21>	 sub Ioue non aequo trahere et tentoria saepe
<sil. pun. 12.22>	spernere, ubi hiberna ruerent cum grandine nimbi,
<sil. pun. 12.23>	ac ne nocte quidem clipeiue ensesue reposti,
<sil. pun. 12.24>	non pharetrae aut iacula, et pro membris arma fuere,
<sil. pun. 12.25>	tum graue cassis onus maioraque pondera uisa 
<sil. pun. 12.26>	 parmarum ac nullis fusae stridoribus hastae. 
<sil. pun. 12.27>	Prima instaurantem sensit certamina mitis
<sil. pun. 12.28>	Parthenope, non diues opum, non spreta uigoris,
<sil. pun. 12.29>	sed portus traxere ducem secura uolentem
<sil. pun. 12.30>	aequora, quae peteret ueniens Carthagine puppis.
<sil. pun. 12.33>	 Sirenum dedit una suum (memorabile) nomen
<sil. pun. 12.34>	Parthenope muris Acheloias, aequore cuius
<sil. pun. 12.35>	regnauere diu cantus, cum dulce per undas
<sil. pun. 12.36>	exitium miseris caneret non prospera nautis.
<sil. pun. 12.31>	nunc molles urbi ritus atque hospita Musis
<sil. pun. 12.32>	otia et exemptum curis grauioribus aeuum.
<sil. pun. 12.37>	haec pone adgressus (nam frontem clauserat aequor)
<sil. pun. 12.38>	moenia non ullas ualuit perfringere Poenus
<sil. pun. 12.39>	tota mole uias frustraque inglorius ausi
<sil. pun. 12.40>	pulsauit quatiens obstructas ariete portas.
<sil. pun. 12.41>	 stabat Cannarum Graia ad munimina uictor
<sil. pun. 12.42>	nequiquam et cautae mentis consulta probabat
<sil. pun. 12.43>	euentu, qui post Dauni stagnantia regna
<sil. pun. 12.44>	sanguine Tarpeias ire abstinuisset ad arces.
<sil. pun. 12.45>	'En, qui nos segnes et nescire addere cursum
<sil. pun. 12.46>	 factis iactastis, quod uobis scandere nuper
<sil. pun. 12.47>	non acie ex ipsa concessum moenia Romae,
<sil. pun. 12.48>	intrate atque epulas promissas sede Tonantis
<sil. pun. 12.49>	his, quae Graia manus defendit, reddite tectis.'
<sil. pun. 12.50>	talia iactabat famaeque pudore futurae, 
<sil. pun. 12.51>	 inritus incepti prima si absisteret urbe,
<sil. pun. 12.52>	audebat cuncta atque acuebat fraudibus enses.
<sil. pun. 12.53>	sed subitae muris flammae totoque fluebant
<sil. pun. 12.54>	aggeris anfractu tela improuisa per auras.
<sil. pun. 12.55>	haud secus, occuluit saxi quo uertice fetus
<sil. pun. 12.56>	 ales fulua Iouis, tacito si ad culmina nisu
<sil. pun. 12.57>	euasit serpens terretque propincus hiatu,
<sil. pun. 12.58>	illa hostem rostro atque adsuetis fulmina ferre
<sil. pun. 12.59>	unguibus incessens nidi circumuolat orbem. 
<sil. pun. 12.60>	Tandem ad uicinos Cumarum uertere portus
<sil. pun. 12.61>	 defessus subiit uarioque lacessere motu
<sil. pun. 12.62>	fortunam et famae turbando obstare sinistrae.
<sil. pun. 12.63>	sed custos urbi Gracchus tutela uel ipsis
<sil. pun. 12.64>	certior arcebat muris iterumque sedere
<sil. pun. 12.65>	portis atque aditus iterum sperare uetabat.
<sil. pun. 12.66>	 lustrat inops animi rimaturque omnia circum
<sil. pun. 12.67>	alite uectus equo rursusque hortatibus infit
<sil. pun. 12.68>	laudum agitare suos: 'Pro di, quis terminus' inquit
<sil. pun. 12.69>	'ante urbes standi Graias, oblite tuorum
<sil. pun. 12.70>	factorum miles? quis erit modus? Alpibus astat
<sil. pun. 12.71>	 nimirum maior moles, et scandere caelum
<sil. pun. 12.72>	pulsantis iubeo scopulos. quamquam altera detur
<sil. pun. 12.73>	si similis tellus, aliaeque repente sub astra
<sil. pun. 12.74>	exsurgant rupes, non ibis et arduus arma
<sil. pun. 12.75>	me ducente feres? tene heu Cumanus hiantem
<sil. pun. 12.76>	 agger adhuc murusque tenet Gracchusue, moueri
<sil. pun. 12.77>	non ausus portis? paruo in discrimine cerno
<sil. pun. 12.78>	. . . . . . . . . . .77a
<sil. pun. 12.79>	an uobis gentes quaecumque labore parastis
<sil. pun. 12.80>	casu gesta putent? per uos Tyrrhena fauentum
<sil. pun. 12.80>	stagna deum, per ego et Trebiam cineresque Sagunti
<sil. pun. 12.81>	 obtestor, dignos iam uosmet reddite uestra
<sil. pun. 12.82>	quam trahitis fama et reuocate in pectora Cannas.' 
<sil. pun. 12.83>	Sic ductor fessas luxu attritasque secundis
<sil. pun. 12.84>	erigere et uerbis temptabat sistere mentes.
<sil. pun. 12.85>	atque hic perlustrans aditus fulgentia cernit
<sil. pun. 12.86>	 arcis templa iugo, quorum tum Virrius, altae
<sil. pun. 12.87>	immitis ductor Capuae, primordia pandit.
<sil. pun. 12.88>	'Non est hoc' inquit 'nostri, quod suspicis, aeui:
<sil. pun. 12.89>	maiores fecere manus. cum regna timeret
<sil. pun. 12.90>	Dictaei regis (sic fama est) linquere terras
<sil. pun. 12.91>	 Daedalus inuenit nec toto signa sequenti
<sil. pun. 12.92>	orbe dare, aetherias aliena tollere in auras
<sil. pun. 12.93>	ausus se penna atque homini monstrare uolatus.
<sil. pun. 12.94>	suspensum hic librans media inter nubila corpus
<sil. pun. 12.95>	enauit superosque nouus conterruit ales.
<sil. pun. 12.96>	 natum etiam docuit falsae sub imagine plumae
<sil. pun. 12.97>	attemptare uias uolucrum, lapsumque solutis
<sil. pun. 12.98>	pennarum remis et non felicibus alis
<sil. pun. 12.99>	turbida plaudentem uidit freta. dumque dolori
<sil. pun. 12.100>	indulget subito motis ad pectora palmis,
<sil. pun. 12.101>	 nescius heu planctu duxit moderante uolatus.
<sil. pun. 12.102>	hic pro nubiuago gratus pia templa meatu
<sil. pun. 12.103>	instituit Phoebi atque audacis exuit alas.' 
<sil. pun. 12.104>	Virrius haec: sed enim ductor numerabat inertis
<sil. pun. 12.105>	atque actos sine Marte dies ac stare pudebat.
<sil. pun. 12.106>	 ingemit aduersis respectansque inrita tecta
<sil. pun. 12.107>	urbe Dicarchea parat exsatiare dolorem.
<sil. pun. 12.108>	hic quoque nunc pelagus, nunc muri saxea moles
<sil. pun. 12.109>	officit audenti defensantumque labores.
<sil. pun. 12.110>	dumque tenet socios dura atque obsaepta uiarum 
<sil. pun. 12.111>	 rumpere nitentis lentus labor, ipse propinqua
<sil. pun. 12.112>	stagnorum terraeque simul miracula lustrat. 
<sil. pun. 12.113>	Primores adsunt Capuae: docet ille, tepentes
<sil. pun. 12.114>	unde ferant nomen Baiae, comitemque dedisse
<sil. pun. 12.115>	Dulichiae puppis stagno sua nomina monstrat.
<sil. pun. 12.116>	 ast hic Lucrino mansisse uocabula quondam
<sil. pun. 12.117>	Cocyti memorat medioque in gurgite ponti
<sil. pun. 12.118>	Herculeum commendat iter, qua discidit aequor
<sil. pun. 12.119>	Amphitryoniades armenti uictor Hiberi.
<sil. pun. 12.120>	ille, olim populis dictum Styga, nomine uerso
<sil. pun. 12.121>	 stagna inter celebrem nunc mitia monstrat Auernum:
<sil. pun. 12.122>	tum tristi nemore atque umbris nigrantibus horrens
<sil. pun. 12.123>	et formidatus uolucri letale uomebat
<sil. pun. 12.124>	suffuso uirus caelo Stygiaque per urbes
<sil. pun. 12.125>	religione sacer saeuum retinebat honorem.
<sil. pun. 12.126>	 huic uicina palus (fama est Acherontis ad undas
<sil. pun. 12.127>	pandere iter) caecas stagnante uoragine fauces
<sil. pun. 12.128>	laxat et horrendos aperit telluris hiatus
<sil. pun. 12.129>	interdumque nouo perturbat lumine manis.
<sil. pun. 12.130>	at iuxta caligantis longumque per aeuum
<sil. pun. 12.131>	 infernis pressas nebulis pallente sub umbra
<sil. pun. 12.132>	Cimmerias iacuisse domos noctemque profundam
<sil. pun. 12.133>	Tartareae narrant urbis. tum sulphure et igni
<sil. pun. 12.134>	semper anhelantis coctoque bitumine campos
<sil. pun. 12.135>	ostentant. tellus, atro exundante uapore
<sil. pun. 12.136>	 suspirans ustisque diu calefacta medullis,
<sil. pun. 12.137>	aestuat et Stygios exhalat in aera flatus;
<sil. pun. 12.138>	~parturit et tremulis metuendum exsibilat antris,
<sil. pun. 12.139>	interdumque, cauas luctatus rumpere sedis
<sil. pun. 12.140>	aut exire fretis, sonitu lugubre minaci
<sil. pun. 12.141>	 Mulciber immugit lacerataque uiscera terrae
<sil. pun. 12.142>	mandit et exesos labefactat murmure montis.
<sil. pun. 12.143>	tradunt Herculea prostratos mole Gigantas
<sil. pun. 12.144>	tellurem iniectam quatere, et spiramine anhelo
<sil. pun. 12.145>	torreri late campos, quotiensque minantur
<sil. pun. 12.146>	 rumpere compagem impositam, expallescere caelum.
<sil. pun. 12.147>	apparet Prochyte saeuum sortita Mimanta,
<sil. pun. 12.148>	apparet procul Inar&lt;i&gt;me, quae turbine nigro
<sil. pun. 12.149>	fumantem premit Iapetum flammasque rebelli
<sil. pun. 12.150>	ore eiectantem et, si quando euadere detur,
<sil. pun. 12.151>	 bella Ioui rursus superisque iterare uolentem.
<sil. pun. 12.152>	monstrantur Vesuuina iuga atque in uertice summo
<sil. pun. 12.153>	depasti flammis scopuli stratusque ruina
<sil. pun. 12.154>	mons circum atque Aetnae fatis certantia saxa.
<sil. pun. 12.155>	necnon Misenum seruantem Idaea sepulcro
<sil. pun. 12.156>	 nomina et Herculeos uidet ipso in litore Baulos:
<sil. pun. 12.157>	miratur pelagique minas terraeque labores. 
<sil. pun. 12.158>	Quae postquam perspecta uiro, regressus ad altos
<sil. pun. 12.159>	inde Pheretiadum muros, frondentia laeto
<sil. pun. 12.160>	palmite deuastat Nysaea cacumina Gauri.
<sil. pun. 12.161>	 hinc ad Chalcidicam transfert citus agmina Nolam.
<sil. pun. 12.162>	campo Nola sedet crebris circumdata in orbem
<sil. pun. 12.163>	turribus et celso facilem tutatur adiri
<sil. pun. 12.164>	planitiem uallo, sed, qui non turribus arma
<sil. pun. 12.165>	defendenda daret, uerum ultro moenia dextra
<sil. pun. 12.166>	 protegeret, Marcellus opem auxiliumque ferebat.
<sil. pun. 12.167>	isque ubi Agenoream procul aduentare per aequor
<sil. pun. 12.168>	et ferri ad muros nubem uidet, 'Arma, cruentus
<sil. pun. 12.169>	hostis adest, capite arma, uiri' clamatque capitque.
<sil. pun. 12.170>	circumstant rapidi iuuenes aptantque frementi 
<sil. pun. 12.171>	 sanguineas de more iubas. sonat inde, citato
<sil. pun. 12.172>	agmina disponens passu: 'Tu limina dextrae
<sil. pun. 12.173>	seruabis portae, Nero; tu conuerte cohortes
<sil. pun. 12.174>	ad laeuam patrias et Larinatia signa,
<sil. pun. 12.175>	clarum Volscorum, Tulli, decus. ast ubi iusso,
<sil. pun. 12.176>	 per tacitum ruptis subita ui fundite portis
<sil. pun. 12.177>	telorum in campos nimbum. ferar ipse reuulsa
<sil. pun. 12.178>	in medios equitumque traham certamina porta.' 
<sil. pun. 12.179>	Dumque ea Marcellus, iam claustra reuellere Poeni
<sil. pun. 12.180>	et scalis spretis temptabant rumpere muros.
<sil. pun. 12.181>	 insonuere tubae passim clamorque uirorum
<sil. pun. 12.182>	hinnitusque, simul litui raucoque tumultu
<sil. pun. 12.183>	cornua et in membris concussa furentibus arma.
<sil. pun. 12.184>	fertur acerba lues disiectis incita portis
<sil. pun. 12.185>	effusaeque ruunt inopino flumine turmae,
<sil. pun. 12.186>	 improbus ut fractis exundat molibus amnis,
<sil. pun. 12.187>	propulsum ut Borea scopulis impingitur aequor,
<sil. pun. 12.188>	ut rupto terras inuadunt carcere uenti.
<sil. pun. 12.189>	nec torrente Libys uiso armorumque uirumque
<sil. pun. 12.190>	deiectus spe s&lt;t&gt;are ualet. dux Dardanus instat
<sil. pun. 12.191>	 attonito, praegressus equo, tergisque ruentum
<sil. pun. 12.192>	incumbens hasta socios nunc uoce fatigat:
<sil. pun. 12.193>	'Perge, age, fer gressus. dexter deus, horaque nostra est.
<sil. pun. 12.194>	hac iter ad muros Capuae,' nunc rursus in hostem
<sil. pun. 12.195>	conuersus: 'Sta. quo raperis? non terga tuorum,
<sil. pun. 12.196>	 te, ductor Libyae, increpito: sta. campus et arma
<sil. pun. 12.197>	et Mars in manibus. dimitto e caede cohortes:
<sil. pun. 12.198>	spectemur soli. Marcellus proelia posco.'
<sil. pun. 12.199>	sic rector Latius, iuuenique inuadere pugnam
<sil. pun. 12.200>	Barcaeo suadebat honor pretiumque pericli.
<sil. pun. 12.201>	Sed non haec placido cernebat pectore Iuno
<sil. pun. 12.202>	coeptoque auertit suprema in fata ruentem.
<sil. pun. 12.203>	sistere perculsos ille et reuocare laborat:
<sil. pun. 12.204>	'Talesne e gremio Capuae tectisque sinistris
<sil. pun. 12.205>	egredimur? state, o miseri, quis gloria summa
<sil. pun. 12.206>	 dedecori est. nil uos hodie, mihi credite, terga
<sil. pun. 12.207>	uertentis fidum expectat. meruistis ut omnis
<sil. pun. 12.208>	ingruat Ausonia, et saeuo Mauorte parastis
<sil. pun. 12.209>	ne qua spes fusos pacis uitaeque maneret.'
<sil. pun. 12.210>	uincebat clamore tubas uocisque uigore
<sil. pun. 12.211>	 quamuis obstructas saeuus penetrabat in auris. 
<sil. pun. 12.212>	Polydamanteis iuuenis Pedianus in armis
<sil. pun. 12.213>	bella agitabat atrox Troianaque semina et ortus
<sil. pun. 12.214>	atque Antenorea sese de stirpe ferebat,
<sil. pun. 12.215>	haud leuior generis fama sacroque Timauo
<sil. pun. 12.216>	 gloria et Euganeis dilectum nomen in oris.
<sil. pun. 12.217>	huic pater Eridanus Venetaeque ex ordine gentes
<sil. pun. 12.218>	atque Apono gaudens populus, seu bella cieret
<sil. pun. 12.219>	seu Musas placidus doctaeque silentia uitae
<sil. pun. 12.220>	mallet et Aonio plectro mulcere labores,
<sil. pun. 12.221>	 non ullum dixere parem, nec notior alter
<sil. pun. 12.222>	Gradiuo iuuenis nec Phoebo notior alter.
<sil. pun. 12.223>	qui postquam, effusis urgens uestigia frenis
<sil. pun. 12.224>	Poenorum, iuxta galeam atque insigne perempti
<sil. pun. 12.225>	agnouit spolium Pauli (puer illa gerebat
<sil. pun. 12.226>	 non paruo laetus ductoris munere Cinyps,
<sil. pun. 12.227>	dilectus Poeno Cinyps, quo gratior ora
<sil. pun. 12.228>	non fuit ac nulla nituit plus fronte decoris:
<sil. pun. 12.229>	quale micat semperque nouum est quod Tiburis aura
<sil. pun. 12.230>	pascit ebur, uel qui miro candoris honore
<sil. pun. 12.231>	 lucet in aure lapis rubris aduectus ab undis.)
<sil. pun. 12.232>	quem postquam egregium cristis et casside nota
<sil. pun. 12.233>	fulgentem extremo Pedianus in agmine uidit,
<sil. pun. 12.234>	ceu subita ante oculos Pauli emersisset imago
<sil. pun. 12.235>	sedibus infernis amissaque posceret arma,
<sil. pun. 12.236>	 inuadit frendens: 'Tune, ignauissime, sacri
<sil. pun. 12.237>	portabis capitis, quae non sine crimine uester
<sil. pun. 12.238>	inuidiaque deum gestaret tegmina ductor?
<sil. pun. 12.239>	en Paulus.' uocat inde uiri ad spectacula manis
<sil. pun. 12.240>	et fugientis agit costis penetrabile telum.
<sil. pun. 12.241>	 tum delapsus equo galeam atque insignia magni
<sil. pun. 12.242>	consulis abrumpit dextra spoliatque nitentem.
<sil. pun. 12.243>	soluitur omne decus leto, niueosque per artus
<sil. pun. 12.244>	it Stygius color et formae populatur honores.
<sil. pun. 12.245>	ambrosiae cecidere comae, uiolataque ceruix
<sil. pun. 12.246>	 marmoreum in iugulum collo labente recumbit.
<sil. pun. 12.247>	haud secus Oceano rediens Cythereius ignis,
<sil. pun. 12.248>	cum sese Veneri iactat splendore refecto,
<sil. pun. 12.249>	si subita inuadat nubes, hebetatur et atris
<sil. pun. 12.250>	decrescens tenebris languentia lumina condit.
<sil. pun. 12.251>	 ipse etiam rapta Pedianus casside nudos
<sil. pun. 12.252>	attonitus stupet ad uultus irasque coercet.
<sil. pun. 12.253>	tum galeam magno socium clamore reportans
<sil. pun. 12.254>	immitem quatiebat ecum, spumantia saeuo
<sil. pun. 12.255>	frena cruentantem morsu. cui turbidus armis
<sil. pun. 12.256>	 obuia Marcellus rapido tulit ora tumultu
<sil. pun. 12.257>	adgnoscensque decus 'Macte &lt;o&gt; uirtutis auitae,
<sil. pun. 12.258>	macte Antenoride! nunc' inquit 'rapta petamus,
<sil. pun. 12.259>	quod superest, Libyci ductoris tegmina,' et ardens
<sil. pun. 12.260>	terrificis saeuam fundit stridoribus hastam.
<sil. pun. 12.261>	 nec forsan uoti uanus foret, obuia ni uis
<sil. pun. 12.262>	Gestaris opposito tenuisset corpore telum.
<sil. pun. 12.263>	qui dum uicinis ductorem protegit armis,
<sil. pun. 12.264>	transabiit non hunc sitiens grauis hasta cruorem
<sil. pun. 12.265>	ingentisque minas mutata morte peregit.
<sil. pun. 12.266>	 auehitur raptim ductor discrimine leti
<sil. pun. 12.267>	turbatus cursumque furens ad castra capessit. 
<sil. pun. 12.268>	Iamque fugae immodicus tendit certamine gressum
<sil. pun. 12.269>	praecipitem uersis Poenorum exercitus armis.
<sil. pun. 12.270>	adsequitur telis hostis, longasque uiritim
<sil. pun. 12.271>	 exsatiant iras cladum caeloque cruentos
<sil. pun. 12.272>	certatim ostentant et dis ultoribus enses.
<sil. pun. 12.273>	ille dies primus docuit, quod credere nemo
<sil. pun. 12.274>	auderet superis, Martis certamine sisti
<sil. pun. 12.275>	posse ducem Libyae. raptant currusque uirosque
<sil. pun. 12.276>	 Massylamque feram, et uiuis auulsa reportant
<sil. pun. 12.277>	tegmina bellantum atque abeunt, sub cuspide terga
<sil. pun. 12.278>	contenti uidisse ducis. tum Martis adaequant
<sil. pun. 12.279>	Marcellum decori: graditur comitante triumpho
<sil. pun. 12.280>	maior quam ferret cum uictor opima Tonanti.
<sil. pun. 12.281>	Inde furens, postquam uallo uix depulit hostem,
<sil. pun. 12.282>	ductor Agenoreus 'Quando hanc quantoque cruore
<sil. pun. 12.283>	hostili labem eluerim? mea terga uidere
<sil. pun. 12.284>	contigit Ausoniae? mene,' inquit 'summe deorum,
<sil. pun. 12.285>	post Trebiam statuis tam turpi funere dignum?
<sil. pun. 12.286>	 uosque, inuicta diu, nunc heu sine Marte iuuentus,
<sil. pun. 12.287>	debellata bonis Capuae, non degener ipse
<sil. pun. 12.288>	gestorum Ausoniis uerti uictricia signa:
<sil. pun. 12.289>	uobis terga dedi. uidi, cum ad bella uocarem,
<sil. pun. 12.290>	non secus atque Italo fugere a ductore pauentis.
<sil. pun. 12.291>	 quid relicum prisci Martis tibi, qui dare terga
<sil. pun. 12.292>	me reuocante potes?' fundebat talia Poenus.
<sil. pun. 12.293>	at Latiae sese Nolana ad moenia turmae
<sil. pun. 12.294>	portantes spolia insigni clamore ferebant. 
<sil. pun. 12.295>	At consueta grauis per longum audire suorum
<sil. pun. 12.296>	 euentus Roma et numquam recreata secundis,
<sil. pun. 12.297>	adlato tandem faustae certamine pugnae
<sil. pun. 12.298>	erigitur primoque deum se munere tollit.
<sil. pun. 12.299>	ante omnis pigra in Martem fugiensque laborum,
<sil. pun. 12.300>	dum bellum tonat, et sese furata iuuentus
<sil. pun. 12.301>	 dat poenas latebrae. tum, qui dulcedine uitae
<sil. pun. 12.302>	inuenere dolos iurataque foedera Poeno
<sil. pun. 12.303>	corrupere, notant et purgant crimine gentem.
<sil. pun. 12.304>	punitur patriam meditati linquere terram
<sil. pun. 12.305>	consilium infelix scelerataque culpa Metelli.
<sil. pun. 12.306>	 talia corda uirum. sed enim nec femina cessat
<sil. pun. 12.307>	mente aequare uiros et laudis poscere partem.
<sil. pun. 12.308>	omnis, prae sese portans capitisque manusque
<sil. pun. 12.309>	antiquum decus ac derepta monilia collo,
<sil. pun. 12.310>	certatim matrona ruit belloque ministrant.
<sil. pun. 12.311>	 haud tanta cessisse uiros in tempore tali
<sil. pun. 12.312>	laudis sorte piget, factoque in saecula ituro
<sil. pun. 12.313>	laetantur tribuisse locum. tum celsa senatus
<sil. pun. 12.314>	subsequitur turba. in medium certamine magno
<sil. pun. 12.315>	priuatae cumulantur opes. nudare penatis
<sil. pun. 12.316>	 ac nihil arcanos uitae melioris ad usus
<sil. pun. 12.317>	seposuisse iuuat. coit et sine nomine uulgus.
<sil. pun. 12.318>	corpore sic toto ac membris Roma omnibus usa,
<sil. pun. 12.319>	exanguis rursus tollebat ad aethera uultus. 
<sil. pun. 12.320>	Addunt spem miseris dulcem Parnasia Cirrha
<sil. pun. 12.321>	 portantes responsa uiri. nam laeta ferebant
<sil. pun. 12.322>	exaudisse adytis, sacra cum uoce tonaret
<sil. pun. 12.323>	antrum et mugiret Phoebo iam intrata sacerdos:
<sil. pun. 12.324>	'Soluite, gens Veneris, grauioris corde timores:
<sil. pun. 12.325>	aduersa et quicquid duri sub Marte manebat
<sil. pun. 12.326>	 exhaustum est uobis. restant leuiora laborum
<sil. pun. 12.327>	et sine pernicie terror. dis uota precesque
<sil. pun. 12.328>	ferte modo et tepidos aris libate cruores,
<sil. pun. 12.329>	neu date terga malis. aderit Gradiuus, et ipse
<sil. pun. 12.330>	Delius auertet propiora pericula uates
<sil. pun. 12.331>	 Troianos notus semper minuisse labores.
<sil. pun. 12.332>	sed uero, sed enim ante omnis altaria fument
<sil. pun. 12.333>	centum festa Ioui: centum cadat hostia cultris.
<sil. pun. 12.334>	ille trucem belli nubem saeuasque procellas
<sil. pun. 12.335>	in Libyam uiolentus aget: spectabitis ipsi
<sil. pun. 12.336>	 aegida turbato quatientem in proelia mundo.'
<sil. pun. 12.337>	atque ea Parnasi postquam clamata sub antris
<sil. pun. 12.338>	adlatum, uulgique deus peruenit ad auris,
<sil. pun. 12.339>	in Capitolinas certatim scanditur arces,
<sil. pun. 12.340>	sternunturque Ioui et delubrum sanguine honorant;
<sil. pun. 12.341>	 tum paeana canunt responsaque fida precantur. 
<sil. pun. 12.342>	Interea adsuetis senior Torquatus in armis
<sil. pun. 12.343>	Sardoas patrio quatiebat milite terras.
<sil. pun. 12.344>	namque ortum Iliaca iactans ab origine nomen
<sil. pun. 12.345>	in bella Hampsagoras Tyrios renouata uocarat.
<sil. pun. 12.346>	 proles pulchra uiro nec tali digna parente
<sil. pun. 12.347>	Hostus erat, cuius fretus fulgente iuuenta
<sil. pun. 12.348>	ipse asper paci crudos sine uiribus annos
<sil. pun. 12.349>	barbarici studio ritus refouebat in armis.
<sil. pun. 12.350>	isque ubi Torquatum raptim properata ferentem
<sil. pun. 12.351>	 signa uidet pugnaeque auidas accedere dextras,
<sil. pun. 12.352>	fraude loci nota latebrosa per auia saltus
<sil. pun. 12.353>	euolat et prouisa fugae compendia captans
<sil. pun. 12.354>	uirgulta tegitur ualle ac frondentibus umbris. 
<sil. pun. 12.355>	Insula fluctisono circumuallata profundo
<sil. pun. 12.356>	 fastigatur aquis compressaque gurgite terras
<sil. pun. 12.357>	enormis cohibet nudae sub imagine plantae:
<sil. pun. 12.358>	inde Ichnusa prius Grais memorata colonis.
<sil. pun. 12.359>	mox Libyci Sardus generoso sanguine fidens
<sil. pun. 12.360>	Herculis ex sese mutauit nomina terrae.
<sil. pun. 12.361>	 adfluxere etiam et sedes posuere coactas
<sil. pun. 12.362>	dispersi pelago post eruta Pergama Teucri.
<sil. pun. 12.363>	nec paruum decus, aduecto cum classe paterna
<sil. pun. 12.364>	agmine Thespiadum, terris, Iol&lt;a&gt;e, dedisti.
<sil. pun. 12.365>	fama est, cum laceris Actaeon flebile membris
<sil. pun. 12.366>	 supplicium lueret spectatae &lt;in&gt; fonte Dianae,
<sil. pun. 12.367>	attonitum nouitate mali fugisse parentem
<sil. pun. 12.368>	per freta Aristaeum et Sardoos isse recessus.
<sil. pun. 12.369>	Cyrenen monstrasse ferunt noua litora matrem.
<sil. pun. 12.370>	serpentum tellus pura ac uiduata uenenis,
<sil. pun. 12.371>	 sed tristis caelo et multa uitiata palude.
<sil. pun. 12.372>	qua uidet Italiam, saxoso torrida dorso
<sil. pun. 12.373>	exercet scopulis late freta pallidaque intus
<sil. pun. 12.374>	arua coquit nimium, Cancro fumantibus Austris.
<sil. pun. 12.375>	cetera propensae Cereris nutrita fauore.
<sil. pun. 12.376>	Hoc habitu terrae nemorosa per inuia crebro
<sil. pun. 12.377>	Torquatum eludens Hostus Sidonia pugnae
<sil. pun. 12.378>	tela expectabat sociosque laboris Hiberos.
<sil. pun. 12.379>	qui postquam appulsis animos auxere carinis,
<sil. pun. 12.380>	haud mora: prorumpit latebris, aduersaque late
<sil. pun. 12.381>	 agmina inhorrescunt, longumque coire uidetur
<sil. pun. 12.382>	et conferre gradum. media interualla patentis
<sil. pun. 12.383>	corripiunt campi properatis eminus hastis,
<sil. pun. 12.384>	donec ad expertos enses, fidissima tela,
<sil. pun. 12.385>	peruentum. dira inde lues: caeduntque caduntque
<sil. pun. 12.386>	 alternique animas saeuo in mucrone relincunt. 
<sil. pun. 12.387>	Non equidem innumeras caedes totque horrida facta
<sil. pun. 12.388>	sperarim tanto digne pro nomine rerum
<sil. pun. 12.389>	pandere nec dictis bellantum aequare calorem.
<sil. pun. 12.390>	sed uos, Calliope, nostro donate labori
<sil. pun. 12.391>	 nota parum magni longo tradantur ut aeuo
<sil. pun. 12.392>	facta uiri, et meritum uati sacremus honorem.
<sil. pun. 12.393>	Ennius, antiqua Messapi ab origine regis,
<sil. pun. 12.394>	miscebat primas acies, Latiaeque superbum
<sil. pun. 12.395>	uitis adornabat dextra&lt;m&gt; decus. hispida tellus
<sil. pun. 12.396>	 miserunt Calabri: Rudiae genuere uetustae,
<sil. pun. 12.397>	nunc Rudiae solo memorabile nomen alumno.
<sil. pun. 12.398>	is prima in pugna (uates ut Thracius olim,
<sil. pun. 12.399>	infestam bello quateret cum Cyzicus Argo,
<sil. pun. 12.400>	spicula deposito Rhodopeia pectine torsit)
<sil. pun. 12.401>	 spectandum sese non parua strage uirorum
<sil. pun. 12.402>	fecerat, et dextrae gliscebat caedibus ardor.
<sil. pun. 12.403>	aduolat aeternum sperans fore pelleret Hostus
<sil. pun. 12.404>	si tantam labem, ac perlibrat uiribus hastam.
<sil. pun. 12.405>	risit nube sedens uani conamina coepti
<sil. pun. 12.406>	 et telum procul in uentos dimisit Apollo,
<sil. pun. 12.407>	ac super his: 'Nimium iuuenis nimiumque superbi
<sil. pun. 12.408>	sperata hausisti. sacer hic ac magna sororum
<sil. pun. 12.409>	Aonidum cura est et dignus Apolline uates.
<sil. pun. 12.410>	hic canet inlustri primus bella Itala uersu
<sil. pun. 12.411>	 attolletque duces caelo, resonare docebit
<sil. pun. 12.412>	hic Lat&lt;i&gt;is &lt;H&gt;elicona modis nec cedet honore
<sil. pun. 12.413>	Ascraeo famaue seni.' sic Phoebus, et Hosto
<sil. pun. 12.414>	ultrix per geminum transcurrit tempus harundo.
<sil. pun. 12.415>	uertuntur iuuenis casu perculsa per agros
<sil. pun. 12.416>	 agmina, et effusae pariter dant terga cateruae.
<sil. pun. 12.417>	tum pater audita nati nece turbidus irae
<sil. pun. 12.418>	barbaricum atque immane gemens transfigit anhelum
<sil. pun. 12.419>	pectus et ad manis urget uestigia nati. 
<sil. pun. 12.420>	At Libyae ductor, Marcello fractus et acri
<sil. pun. 12.421>	 contusus pugna, campos damnarat et arma:
<sil. pun. 12.422>	uerterat ad miseras non aequi Martis Acerras.
<sil. pun. 12.423>	inde, ubi permisit flammis atque ensibus urbem,
<sil. pun. 12.424>	Nuceriae nihilo leuior nec parcior ira
<sil. pun. 12.425>	incussit sese atque aequauit moenia terrae.
<sil. pun. 12.426>	 post Casilina sibi multum obluctatus iniquis
<sil. pun. 12.427>	defendentum armis aegre reserauerat astu
<sil. pun. 12.428>	limina et obsessis uitam pensauerat auro.
<sil. pun. 12.429>	iamque in Dauniacos transfundens agmina campos
<sil. pun. 12.430>	flectebat rabiem quo praeda uel ira uocasset.
<sil. pun. 12.431>	 fumabat uersis incensa Petilia tectis,
<sil. pun. 12.432>	infelix fidei miseraeque secunda Sagunto,
<sil. pun. 12.433>	at quondam Herculeam seruare superba pharetram. 
<sil. pun. 12.434>	Verterat et mentem Tyria ad conata Tarentus,
<sil. pun. 12.435>	portisque intrarant Poeni. sed enim arce corusca,
<sil. pun. 12.436>	 fisa loco, manus Ausoniae stipata sedebat.
<sil. pun. 12.437>	hic, miranda mouens, classem quae condita portu
<sil. pun. 12.438>	astabat (namque angustis e faucibus aequor
<sil. pun. 12.439>	erumpit scopulos inter patuloque recessu
<sil. pun. 12.440>	infundit campis secretum gurgite pontum)
<sil. pun. 12.441>	 inclusas igitur, quibus haud enare dabatur
<sil. pun. 12.442>	arce superposita, claustris maris extulit astu
<sil. pun. 12.443>	perque auersa tulit portatas arua carinas.
<sil. pun. 12.444>	lubrica roboreis aderant substramina plaustris,
<sil. pun. 12.445>	atque recens caesi tergo prolapsa iuuenci
<sil. pun. 12.446>	 aequoream rota ducebat per gramina puppim.
<sil. pun. 12.447>	et iam per collis dumosque ad litus adacta
<sil. pun. 12.448>	innabat pelago ueniens sine remige classis. 
<sil. pun. 12.449>	Nuntius interea uectis non more carinis
<sil. pun. 12.450>	terrentem freta curarum feruoribus implet,
<sil. pun. 12.451>	 dum procul Oebalios amet expugnare nepotes
<sil. pun. 12.452>	et primus rostris sulcet naualibus arua,
<sil. pun. 12.453>	adsessos Capuae muros: claustra ipsa reuelli
<sil. pun. 12.454>	portarum, ac totum miseris incurrere bellum.
<sil. pun. 12.455>	linquit coepta ferox, pennasque addente pudore
<sil. pun. 12.456>	 atque ira simul immani per proxima motu
<sil. pun. 12.457>	euolat et minitans auida ad certamina fertur.
<sil. pun. 12.458>	haud secus, amisso tigris si concita fetu
<sil. pun. 12.459>	emicet, attonitae paucis lustratur in horis
<sil. pun. 12.460>	Caucasus et saltu tramittitur alite Ganges,
<sil. pun. 12.461>	 donec fulmineo partus uestigia cursu
<sil. pun. 12.462>	colligat et rabiem prenso consumat in hoste. 
<sil. pun. 12.463>	Obuius huic sparso Centenius agmine raptim
<sil. pun. 12.464>	funditur audendi prauus facilisque periclis,
<sil. pun. 12.465>	sed paruum decus Hannibali. nam uitis honore
<sil. pun. 12.466>	 perfunctus Latiae subito stimularat agrestis
<sil. pun. 12.467>	semermemque manum sternendam obiecerat hosti.
<sil. pun. 12.468>	bis septem demissa neci (nec substitit agmen)
<sil. pun. 12.469>	milia, bis septem, quae non sollertior ense,
<sil. pun. 12.470>	sed genus insignis, iustis ducebat in armis
<sil. pun. 12.471>	 Fuluius: ast aeque per corpora fusa iacentum
<sil. pun. 12.472>	raptum iter est, uictorque moram non passus eundi.
<sil. pun. 12.473>	exequiae tantum famam nomenque uolentem
<sil. pun. 12.474>	mitificae mentis tenuerunt funere laeto.
<sil. pun. 12.475>	namque per insidias, infandum, et ab hospite caesus,
<sil. pun. 12.476>	 conloquium et promissa petit dum perfida gentis
<sil. pun. 12.477>	Lucanae, Gracchus caeco circumdatus astu
<sil. pun. 12.478>	occiderat, laudemque Libys rapiebat humandi. 
<sil. pun. 12.479>	Sed nun&lt;c&gt;, ut scitum celerare ad moenia Poenum,
<sil. pun. 12.480>	&lt;h&gt;a&lt;u&gt;d stabat res ulla loco: iam consul uterque
<sil. pun. 12.481>	 praecipites aderant, Nola uis omnis, et Arpis
<sil. pun. 12.482>	aeui floridior Fabius rapida arma ferebat.
<sil. pun. 12.483>	hinc Nero et hinc uolucris Silanus nocte dieque
<sil. pun. 12.484>	impellebat agens properata ad bella cohortis.
<sil. pun. 12.485>	undique conueniunt, pariterque opponere cunctos
<sil. pun. 12.486>	 uni ductores iuueni placet. arduus ipse
<sil. pun. 12.487>	Tifata insidit, propior qua moenibus instat
<sil. pun. 12.488>	collis, et e tumulis subiectam despicit urbem.
<sil. pun. 12.489>	uerum ubi tot sese circumfundentibus armis
<sil. pun. 12.490>	uallatas socium portas unaque negari 
<sil. pun. 12.491>	 intrauisse sibi Capuaeque erumpere cernit,
<sil. pun. 12.492>	anxius euentus, nunc ferro frangere coetum
<sil. pun. 12.493>	obstantum meditatur, init nunc auia coepto
<sil. pun. 12.494>	consilia atque astu quaerit tot milia portis
<sil. pun. 12.495>	abstrahere artatis cinctosque resoluere muros.
<sil. pun. 12.496>	 sic igitur secum curasque ita corde fatigat:
<sil. pun. 12.497>	'Quo, mens aegra, uocas? rursusne pericula sumam
<sil. pun. 12.498>	non aecus regione loci, Capuaque uidente
<sil. pun. 12.499>	terga dabo? an residens uicini uertice montis
<sil. pun. 12.500>	excindi ante oculos patiar socialia tecta?
<sil. pun. 12.501>	 non ita me experti Fabius Fabiique magister
<sil. pun. 12.502>	turbatum, Hesperio cum clausos milite collis
<sil. pun. 12.503>	euasi uictor sparsosque per arua iuuencos
<sil. pun. 12.504>	iactare accensis stimulaui cornibus ignes.
<sil. pun. 12.505>	haud dum omnes abiere doli. defendere nobis
<sil. pun. 12.506>	 si Capuam ereptum est, dabitur circumdare Romam.' 
<sil. pun. 12.507>	Haec postquam placita, et tenuit sententia mentem,
<sil. pun. 12.508>	non expectato, Titan dum gurgite lucem
<sil. pun. 12.509>	spirantis proferret equos, impellit in agmen
<sil. pun. 12.510>	uoce manuque uiros et coepta immania pandit:
<sil. pun. 12.511>	 'Perge, age, uince omnem, miles, uirtute laborem
<sil. pun. 12.512>	et quantum humani possunt se tendere passus,
<sil. pun. 12.513>	arduus accelera. Romam petis. hoc iter Alpes,
<sil. pun. 12.514>	hoc Cannae strauere tibi. eia, incute muris
<sil. pun. 12.515>	umbonem Iliacis Capuaeque repende ruinas:
<sil. pun. 12.516>	 quam tanti fuerit cadere, ut Palatia cernas
<sil. pun. 12.517>	et demigrantem Tarpeia sede Tonantem.' 
<sil. pun. 12.518>	Instincti glomerant gressus. Roma auribus haeret,
<sil. pun. 12.519>	Roma oculis, creduntque ducis sollertibus actis
<sil. pun. 12.520>	aptius id coeptum, quam si duxisset ab ipso
<sil. pun. 12.521>	 fatali Aeneadis campo. Vulturna citata
<sil. pun. 12.522>	tramittunt alno uada postremique relincunt
<sil. pun. 12.523>	tardandis Italis corruptas igne carinas.
<sil. pun. 12.524>	tum Sidicina legunt pernicibus arua maniplis
<sil. pun. 12.525>	Threiciamque Calen, uestras a nomine nati,
<sil. pun. 12.526>	 Orith&lt;y&gt;ia, domos. hinc Allifanus Iaccho
<sil. pun. 12.527>	haud inamatus ager nymphisque habitata Casinis
<sil. pun. 12.528>	rura euastantur. mox et uicinus Aquinas
<sil. pun. 12.529>	et quae fumantem texere Giganta Fregellae
<sil. pun. 12.530>	agmine carpuntur uolucri. fert concitus inde
<sil. pun. 12.531>	 per iuga celsa gradum, duris qua rupibus haeret
<sil. pun. 12.532>	bellator Frusino, et surgit suspensa tumenti
<sil. pun. 12.533>	dorso frugiferis Cerealis Anagnia glaebis.
<sil. pun. 12.534>	iamque adeo est campos ingressus et arua Labici,
<sil. pun. 12.535>	linquens Telegoni pulsatos ariete muros,
<sil. pun. 12.536>	 haud dignam inter tanta moram. nec amoena retentant
<sil. pun. 12.537>	Algida nec iuxta Iunonis tecta Gabinae.
<sil. pun. 12.538>	praeceps ad ripas immani turbine fertur,
<sil. pun. 12.539>	sulphureis gelidus qua serpit leniter undis
<sil. pun. 12.540>	ad genitorem Anio labens sine murmure Thybrim.
<sil. pun. 12.541>	Hic ut signa ferox dimensaque castra locauit
<sil. pun. 12.542>	et ripas tremefecit eques, perterrita pulsis
<sil. pun. 12.543>	Ilia prima uadis sacro se coniugis antro
<sil. pun. 12.544>	condidit, et cunctae fugerunt gurgite nymphae.
<sil. pun. 12.545>	at matres Latiae, ceu moenia nulla supersint,
<sil. pun. 12.546>	 attonitae passim furibundis gressibus errant.
<sil. pun. 12.547>	ante oculos astant lacerae trepidantibus umbrae,
<sil. pun. 12.548>	quaeque grauem ad Trebiam quaeque ad Ticina fluenta
<sil. pun. 12.549>	oppetiere necem: Paulus Gracchusque cruenti
<sil. pun. 12.550>	Flaminiusque simul, miseris ante ora uagantur.
<sil. pun. 12.551>	 clausit turba uias. stat celsus et asper ab ira
<sil. pun. 12.552>	ingentemque metum toruo domat ore senatus.
<sil. pun. 12.553>	interdum tamen erumpunt sub casside fusae
<sil. pun. 12.554>	per tacitum lacrimae: quidnam Fortuna minetur,
<sil. pun. 12.555>	quidue parent superi? pubes dispersa per altas
<sil. pun. 12.556>	 stat turris atque huc uentum sub corde uolutat
<sil. pun. 12.557>	ut iam Roma satis credat defendere muros. 
<sil. pun. 12.558>	Poenus ut ad somnos uix totam cursibus actae
<sil. pun. 12.559>	indulsit pubi noctem, uigil ipse nec ullam
<sil. pun. 12.560>	ad requiem facilis credensque abscedere uitae
<sil. pun. 12.561>	 quod sopor eripiat tempus, radiantibus armis
<sil. pun. 12.562>	induitur Nomadumque iubet prorumpere turmas.
<sil. pun. 12.563>	inde leuis frenis circum pauitantia fertur
<sil. pun. 12.564>	quadrupedante sono perculsae moenia Romae.
<sil. pun. 12.565>	nunc aditus lustrat, clausas nunc cuspide pulsat
<sil. pun. 12.566>	 infesta portas fruiturque timore pauentum.
<sil. pun. 12.567>	nunc lentus celsis astans in collibus intrat
<sil. pun. 12.568>	urbem oculis discitque locos causasque locorum.
<sil. pun. 12.569>	ac legeret uisu cuncta et penetraret in omnis
<sil. pun. 12.570>	spectando partis, ni magno turbine adesset
<sil. pun. 12.571>	 Fuluius haud tota Capuae obsidione relicta.
<sil. pun. 12.572>	tum demum castris turmas inflexit ouantis
<sil. pun. 12.573>	spectata ductor satiatus pectora Roma.
<sil. pun. 12.574>	atque ubi nox depulsa polo primaque rubescit
<sil. pun. 12.575>	lampade Neptunus reuocatque Aurora labores,
<sil. pun. 12.576>	 effundit rupto persultans agmina uallo
<sil. pun. 12.577>	et, quantum clamare ualet: 'Per plurima uestra,
<sil. pun. 12.578>	o socii, decora et sacras in sanguine dextras,
<sil. pun. 12.579>	uobis ite pares et tantum audete sub armis
<sil. pun. 12.580>	quantum Roma timet. reliquam hanc excindite molem:
<sil. pun. 12.581>	 nil quod uincatis toto restabit in orbe.
<sil. pun. 12.582>	neu populi uos Martigenae tardarit origo:
<sil. pun. 12.583>	intratam Senonum capietis milibus urbem
<sil. pun. 12.584>	adsuetamque capi. fortasse curulibus altis
<sil. pun. 12.585>	iam uos exemplo proauorum ad nobile letum
<sil. pun. 12.586>	 expectant de more senes mortique parantur.' 
<sil. pun. 12.587>	Talibus hic Poenus, sed contra Oenotria pubes
<sil. pun. 12.588>	non ullas uoces ducis aut praecepta requirit.
<sil. pun. 12.589>	sat matres stimulant natique et cara supinas
<sil. pun. 12.590>	tendentum palmas lacrimantiaque ora parentum.
<sil. pun. 12.591>	 ostentant paruos uagituque incita pulsant
<sil. pun. 12.592>	corda uirum, armatis infigunt oscula dextris.
<sil. pun. 12.593>	ire uolunt et pro muris opponere densi
<sil. pun. 12.594>	pectora respectantque suos fletumque resorbent.
<sil. pun. 12.595>	ut uero impulso patefactae cardine portae
<sil. pun. 12.596>	 et simul erupit motis exercitus armis,
<sil. pun. 12.597>	funditur immixtus gemitu precibusque per altos
<sil. pun. 12.598>	ad caelum muros clangor, sparsaeque solutis
<sil. pun. 12.599>	crinibus exululant matres atque ubera nudant.
<sil. pun. 12.600>	Fuluius anteuolans agmen 'Quis nesciat' inquit
<sil. pun. 12.601>	 'non sponte ad nostros Poenum uenisse penatis?
<sil. pun. 12.602>	a portis fugit Capuae.' subnectere plura
<sil. pun. 12.603>	conantem tristis caeli cum murmure uasto
<sil. pun. 12.604>	turbauit fragor et subita de nube procellae. 
<sil. pun. 12.605>	Iuppiter Aethiopum remeans tellure minantem
<sil. pun. 12.606>	 Romuleo Poenum ut uidit succedere uallo,
<sil. pun. 12.607>	caelicolis raptim excitis defendere tecta
<sil. pun. 12.608>	Dardana et in septem discurrere iusserat arces.
<sil. pun. 12.609>	ipse e Tarpeio sublimis uertice cuncta,
<sil. pun. 12.610>	et uentos simul et nubes et grandinis iras
<sil. pun. 12.611>	 fulminaque et tonitrus et nimbos conciet atros.
<sil. pun. 12.612>	concussi tremuere poli, caelumque tenebris
<sil. pun. 12.613>	clauditur, et terras caeco nox condit amictu.
<sil. pun. 12.614>	instat tempestas oculis, hostique propinquo
<sil. pun. 12.615>	Roma latet. iactae in turmas per nubila flammae
<sil. pun. 12.616>	 stridorem seruant, membrisque insibilat ignis.
<sil. pun. 12.617>	hinc Notus, hinc Boreas, hinc fuscis Africus alis
<sil. pun. 12.618>	bella mouent, quantis animos et pectora possint
<sil. pun. 12.619>	irati satiare Iouis. fluit agmen aquarum
<sil. pun. 12.620>	turbine confusum piceo et nigrante procella
<sil. pun. 12.621>	 atque omnis circa campos spumantibus undis
<sil. pun. 12.622>	inuoluit. celsus summo de culmine montis
<sil. pun. 12.623>	regnator superum sublata fulmina dextra
<sil. pun. 12.624>	librauit clipeoque ducis non cedere certi
<sil. pun. 12.625>	incussit. summa liquefacta est cuspis in hasta,
<sil. pun. 12.626>	 et fluxit ceu correptus fornacibus ensis. 
<sil. pun. 12.627>	Ambustis sed enim ductor Sidonius armis
<sil. pun. 12.628>	sistebat socios et caecum e nubibus ignem
<sil. pun. 12.629>	murmuraque a uentis misceri uana docebat.
<sil. pun. 12.630>	tandem, post clades socium caelique ruinam,
<sil. pun. 12.631>	 non hoste in nimbis uiso, non ense, referri
<sil. pun. 12.632>	signa iubet castris maestasque resuscitat iras:
<sil. pun. 12.633>	'Ventis debebis nimirum hiemisque procellis
<sil. pun. 12.634>	unum, Roma, diem. sed non te crastina nobis
<sil. pun. 12.635>	lux umquam eripiet, descendat Iuppiter ipse
<sil. pun. 12.636>	 in terras licet.' infrendens dum talia fatur,
<sil. pun. 12.637>	ecce serenato clarum iubar emicat axe,
<sil. pun. 12.638>	purgatusque nitet discussis nubibus aether.
<sil. pun. 12.639>	Aeneadae sensere deum telisque repostis
<sil. pun. 12.640>	summissas tendunt alta ad Capitolia dextras
<sil. pun. 12.641>	 et festa cingunt montis penetralia lauro.
<sil. pun. 12.642>	tum uultus, modo non paruo sudore madentis,
<sil. pun. 12.643>	nunc laetos Iouis aspectant: 'Da, summe deorum,
<sil. pun. 12.644>	da, pater, ut sacro Libys inter proelia telo
<sil. pun. 12.645>	concidat. haud alia potis est occumbere dextra.'
<sil. pun. 12.646>	Sic adeo orantes pressere silentia, postquam
<sil. pun. 12.647>	abstulerat terras nigrantibus Hesperus umbris.
<sil. pun. 12.648>	quem simul attollens rutilantem lampada Titan
<sil. pun. 12.649>	obruit et uitae rediit mortalibus usus,
<sil. pun. 12.650>	Poenus adest, nec se castris Oenotria pubes
<sil. pun. 12.651>	 continet. haud dum enses stricti, mediumque iacebat
<sil. pun. 12.652>	tantum ad bella loci, quantum tramittere iactae
<sil. pun. 12.653>	sufficerent hastae, cum fulgor hebescere caeli
<sil. pun. 12.654>	per subitum coepit, densaeque subire tenebrae,
<sil. pun. 12.655>	atque dies fugere, atque armari ad proelia rursus
<sil. pun. 12.656>	 Iuppiter. incumbunt uenti, crassusque rotante
<sil. pun. 12.657>	Austro nimborum feruet globus. intonat ipse,
<sil. pun. 12.658>	quod tremat et Rhodope Taurusque et Pindus et Atlas.
<sil. pun. 12.659>	audiuere lacus Erebi, mersusque profundis
<sil. pun. 12.660>	agnouit tenebris caelestia bella Typhoeus.
<sil. pun. 12.661>	 inuadit Notus ac, piceam cum grandine multa
<sil. pun. 12.662>	intorquens nubem, cunctantem et uana minantem
<sil. pun. 12.663>	circumagit castrisque ducem succedere cogit. 
<sil. pun. 12.664>	Verum ubi depositis saepsit sese aggere telis,
<sil. pun. 12.665>	laeta serenati facies aperitur Olympi,
<sil. pun. 12.666>	 nullaque tam mitem credas habuisse Tonantem
<sil. pun. 12.667>	fulmina, nec placido commota tonitrua caelo.
<sil. pun. 12.668>	durat et adfirmans non ultra spondet in ipsos
<sil. pun. 12.669>	~uenturam~ crebra diem, modo patria uirtus
<sil. pun. 12.670>	in dextras redeat, nec Romam excindere Poeni
<sil. pun. 12.671>	 credant esse nefas. ubi nam tunc fulmina tandem
<sil. pun. 12.672>	inuiti latuisse Iouis, cum sterneret ensis
<sil. pun. 12.673>	Aetolos campos? ubi, cum Tyrrhena natarent
<sil. pun. 12.674>	stagna cruore uirum? 'Pugnat pro moenibus' inquit
<sil. pun. 12.675>	'si rector superum tot iactis fulmine telis,
<sil. pun. 12.676>	 inter tot motus cur me contra arma ferentem
<sil. pun. 12.677>	adflixisse piget? uentis hiemique fugaces
<sil. pun. 12.678>	terga damus. remeet, quaeso, mens illa uigorque,
<sil. pun. 12.679>	qua uobis, cum pacta patrum, cum foedera adessent,
<sil. pun. 12.680>	integrare acies placitum.' sic pectora flammat,
<sil. pun. 12.681>	 donec ecum Titan spumantia frena resoluat.
<sil. pun. 12.682>	nec nox composuit curas, somnusue frementem
<sil. pun. 12.683>	ausus adire uirum, et redeunt cum luce furores.
<sil. pun. 12.684>	rursus in arma uocat trepidos clipeoque tremendum
<sil. pun. 12.685>	increpat atque armis imitatur murmura caeli.
<sil. pun. 12.686>	Vt uero accepit tantum confidere diuis
<sil. pun. 12.687>	Ausonios patres, summissaque Baetis ad oras
<sil. pun. 12.688>	auxilia, et noctu progressum moenibus agmen,
<sil. pun. 12.689>	sic agitare fremens obsessos otia, iamque
<sil. pun. 12.690>	securam Hannibalis Romam, uiolentior instat.
<sil. pun. 12.691>	 iamque propinquabat muro, cum Iuppiter aegram
<sil. pun. 12.692>	Iunonem adloquitur curis mulcetque monendo:
<sil. pun. 12.693>	'Nullane Sidonio iuueni, coniunxque sororque
<sil. pun. 12.694>	cara mihi, non ulla umquam sine fine feroci
<sil. pun. 12.695>	addes frena uiro? fuerit delere Saguntum,
<sil. pun. 12.696>	 exaequare Alpes, imponere uincula sacro
<sil. pun. 12.697>	Eridano, foedare lacus: etiamne parabit
<sil. pun. 12.698>	nostras ille domos, nostras perrumpere in arces?
<sil. pun. 12.699>	siste uirum. namque, ut cernis, iam flagitat ignes
<sil. pun. 12.700>	et parat accensis imitari fulmina flammis.'
<sil. pun. 12.701>	His dictis grates agit ac turbata per auras
<sil. pun. 12.702>	deuolat et prensa iuuenis Saturnia dextra
<sil. pun. 12.703>	'Quo ruis, o uecors, maioraque bella capessis
<sil. pun. 12.704>	mortali quam ferre datum?' Iuno inquit (et atram
<sil. pun. 12.705>	dimouit nubem ueroque apparuit ore)
<sil. pun. 12.706>	 'non tibi cum Phrygio res Laurentiue colono:
<sil. pun. 12.707>	en, age (namque, oculis amota nube parumper,
<sil. pun. 12.708>	cernere cuncta dabo), surgit qua celsus ad auras,
<sil. pun. 12.709>	aspice, montis apex, uocitata Palatia regi
<sil. pun. 12.710>	Parrhasio plena tenet et resonante pharetra
<sil. pun. 12.711>	 intenditque arcum et pugnas meditatur Apollo.
<sil. pun. 12.712>	at, qua uicinis tollit se collibus altae
<sil. pun. 12.713>	molis Auentinus, uiden', ut Latonia uirgo
<sil. pun. 12.714>	accensas quatiat Phlegethontis gurgite taedas
<sil. pun. 12.715>	exertos auide pugnae nudata lacertos?
<sil. pun. 12.716>	 parte alia, cerne, ut saeuis Gradiuus in armis
<sil. pun. 12.717>	implerit dictum proprio de nomine campum.
<sil. pun. 12.718>	hinc Ianus mouet arma manu, mouet inde Quirinus,
<sil. pun. 12.719>	quisque suo de colle deus. sed enim aspice, quantus
<sil. pun. 12.720>	aegida commoueat nimbos flammasque uomentem
<sil. pun. 12.721>	 Iuppiter et quantis pascat ferus ignibus iras.
<sil. pun. 12.722>	huc uultus flecte atque aude spectare Tonantem:
<sil. pun. 12.723>	quas hiemes, quantos concusso uertice cernis
<sil. pun. 12.724>	sub nutu tonitrus! oculis qui fulgurat ignis!
<sil. pun. 12.725>	cede deis tandem et Titania desine bella.'
<sil. pun. 12.726>	 sic adfata uirum indocilem pacisque modique,
<sil. pun. 12.727>	mirantem superum uultus et flammea membra
<sil. pun. 12.728>	abstrahit ac pacem terris caeloque reponit. 
<sil. pun. 12.729>	Respectans abit et castris auulsa moueri
<sil. pun. 12.730>	signa iubet ductor remeaturumque minatur.
<sil. pun. 12.731>	 redditur extemplo flagrantior aethere lampas,
<sil. pun. 12.732>	et tremula infuso resplendent caerula Phoebo.
<sil. pun. 12.733>	at procul e muris uidere ut signa reuelli
<sil. pun. 12.734>	Aeneadae uersumque ducem, tacita ora uicissim
<sil. pun. 12.735>	ostentant nutuque docent quod credere magno
<sil. pun. 12.736>	 non audent haerente metu, nec abire uolentis
<sil. pun. 12.737>	sed fraudem insidiasque putant et Punica corda,
<sil. pun. 12.738>	ac tacitae natis infigunt oscula matres:
<sil. pun. 12.739>	donec procedens oculis sese abstulit agmen
<sil. pun. 12.740>	suspectosque dolos dempto terrore resoluit.
<sil. pun. 12.741>	 tum uero passim sacra in Capitolia pergunt
<sil. pun. 12.742>	inque uicem amplexi permixta uoce triumphum
<sil. pun. 12.743>	Tarpeii clamant Iouis ac delubra coronant.
<sil. pun. 12.744>	iamque omnis pandunt portas: ruit undique laetum
<sil. pun. 12.745>	non sperata petens dudum sibi gaudia uulgus.
<sil. pun. 12.746>	 hi spectant, quo fixa loco tentoria regis
<sil. pun. 12.747>	astiterint, hi, qua celsus de sede uocatas
<sil. pun. 12.748>	adfatus fuerit turmas, ubi belliger Astur
<sil. pun. 12.749>	atque ubi atrox Garamas saeuusque tetenderit Hammon.
<sil. pun. 12.750>	corpora nunc uiua sparguntur gurgitis unda,
<sil. pun. 12.751>	 nunc Anienicolis statuunt altaria nymphis.
<sil. pun. 12.752>	tum festam repetunt lustratis moenibus urbem.

<sil. pun. 13.1>	Segne iter emenso uix dum Tarpeia uideri
<sil. pun. 13.2>	culmina desierant, toruos cum uersus ad urbem
<sil. pun. 13.3>	ductor Agenoreus uultus remeare parabat.
<sil. pun. 13.4>	castra locat, nulla laedens ubi gramina ripa
<sil. pun. 13.5>	Tutia deducit tenuem sine nomine riuum
<sil. pun. 13.6>	 et tacite Tuscis inglorius adfluit undis.
<sil. pun. 13.7>	hic modo primores socium, modo iussa deorum,
<sil. pun. 13.8>	nunc sese increpitat: 'Dic o, cui Lydia caede
<sil. pun. 13.9>	creuerunt stagna et concussa est Daunia tellus
<sil. pun. 13.10>	armorum tonitru, quas exanimatus in oras
<sil. pun. 13.11>	 signa refers? qui mucro tuum, quae lancea tandem
<sil. pun. 13.12>	intrauit pectus? si nunc existeret alma
<sil. pun. 13.13>	Carthago ante oculos turrita celsa figura,
<sil. pun. 13.14>	quas abitus, miles, causas, inlaese, dedisses?
<sil. pun. 13.15>	"Imbres, o patria, et mixtos cum grandine nimbos
<sil. pun. 13.16>	 et tonitrus fugio." procul hanc expellite genti
<sil. pun. 13.17>	femineam Tyriae labem, nisi luce serena
<sil. pun. 13.18>	nescire ac liquida Mauortem agitare sub aethra.' 
<sil. pun. 13.19>	Terror adhuc inerat superum ac redolentia in armis
<sil. pun. 13.20>	fulmina et ante oculos irati pugna Tonantis.
<sil. pun. 13.21>	 parendi tamen et cuicumque incumbere iusso
<sil. pun. 13.22>	durabat uigor, ac sensim diffusus ad oras
<sil. pun. 13.23>	signa reportandi crescebat in agmine feruor.
<sil. pun. 13.24>	sic, ubi perrupit stagnantem calculus undam,
<sil. pun. 13.25>	exiguos format per prima uolumina gyros,
<sil. pun. 13.26>	 mox tremulum uibrans motu gliscente liquorem
<sil. pun. 13.27>	multiplicat crebros sinuati gurgitis orbes,
<sil. pun. 13.28>	donec postremo laxatis circulus oris
<sil. pun. 13.29>	contingat geminas patulo curuamine ripas. 
<sil. pun. 13.30>	At contra Argyripae prauum decus (inclita namque
<sil. pun. 13.31>	 semina ab Oenea ductoris stirpe trahebat
<sil. pun. 13.32>	Aetoli--Dasio fuit haud ignobile nomen:
<sil. pun. 13.33>	laetus opum, sed clauda fides, seseque calenti
<sil. pun. 13.34>	addiderat Poeno Latiae diffisus habenae)--
<sil. pun. 13.35>	is uoluens ueterum memorata antiqua parentum
<sil. pun. 13.36>	 'Longo miles' ait 'quateret cum Teucria bello
<sil. pun. 13.37>	Pergama et ad muros staret sine sanguine Mauors,
<sil. pun. 13.38>	sollicitis Calchas (nam sic fortissimus heros
<sil. pun. 13.39>	poscenti socero saepe inter pocula Dauno
<sil. pun. 13.40>	narrabat memori Diomedes condita mente)--
<sil. pun. 13.41>	 sed Calchas Danais, nisi clausum ex sedibus arcis
<sil. pun. 13.42>	armisonae curent simulacrum auellere diuae,
<sil. pun. 13.43>	non umquam adfirmat Therapnaeis Ilion armis
<sil. pun. 13.44>	cessurum aut Ledae rediturum nomen Amyclas.
<sil. pun. 13.45>	quippe deis uisum, ne cui perrumpere detur
<sil. pun. 13.46>	 effigies ea quas umquam possederit urbes.
<sil. pun. 13.47>	tum meus adiuncto monstratam euadit in arcem
<sil. pun. 13.48>	Tydides Ithaco et dextra &lt;a&gt;molitus in ipso
<sil. pun. 13.49>	custodes aditu templi caeleste reportat
<sil. pun. 13.50>	Palladium ac nostris aperit mala Pergama fatis.
<sil. pun. 13.51>	 nam postquam Oenotris fundauit finibus urbem,
<sil. pun. 13.52>	aeger delicti Phrygium placare colendo
<sil. pun. 13.53>	numen et Iliacos parat exorare Penatis.
<sil. pun. 13.54>	ingens iam templum celsa surgebat in arce,
<sil. pun. 13.55>	Laomedonteae sedes ingrata Mineruae,
<sil. pun. 13.56>	 cum medios inter somnos altamque quietem
<sil. pun. 13.57>	nec celata deam et minitans Tritonia uirgo:
<sil. pun. 13.58>	"Non haec, Tydide, tantae pro laudis honore
<sil. pun. 13.59>	digna paras: non Garganus nec Daunia tellus
<sil. pun. 13.60>	debentur nobis. quaere in Laurentibus aruis
<sil. pun. 13.61>	 qui nunc prima locant melioris moenia Troiae.
<sil. pun. 13.62>	huc uittas castumque refer penetrale parentum."
<sil. pun. 13.63>	quis trepidus monitis Saturnia regna capessit.
<sil. pun. 13.64>	iam Phryx condebat Lauinia Pergama uictor
<sil. pun. 13.65>	armaque Laurenti figebat Troia luco.
<sil. pun. 13.66>	 uerum ubi Tyrrheni peruentum ad fluminis undas
<sil. pun. 13.67>	castraque Tydides posuit fulgentia ripa,
<sil. pun. 13.68>	Priamidae intremuere metu. tum pignora pacis
<sil. pun. 13.69>	praetendens dextra ramum canentis oliuae
<sil. pun. 13.70>	sic orsus Dauni gener inter murmura Teucrum:
<sil. pun. 13.71>	 "Pone, Anchisiade, memores irasque metusque.
<sil. pun. 13.72>	quicquid ad Idaeos Xanthum Simoentaque nobis
<sil. pun. 13.73>	sanguine sudatum Scaeaeque ad limina portae,
<sil. pun. 13.74>	haud nostrum est: egere dei duraeque sorores.
<sil. pun. 13.75>	nunc age, quod superest cur non melioribus aeui
<sil. pun. 13.76>	 ducimus auspiciis? dextras iungamus inermis:
<sil. pun. 13.77>	foederis en haec testis erit." ueniamque precatus
<sil. pun. 13.78>	Troianam ostentat trepidis de puppe Mineruam.
<sil. pun. 13.79>	haec ausos Celtas inrumpere moenia Romae
<sil. pun. 13.80>	corripuit leto neque tot de milibus unum
<sil. pun. 13.81>	 ingentis populi patrias dimisit ad aras.' 
<sil. pun. 13.82>	His fractus ductor conuelli signa maniplis
<sil. pun. 13.83>	optato laetis abitu iubet. itur in agros
<sil. pun. 13.84>	diues ubi ante omnis colitur Feronia luco
<sil. pun. 13.85>	et sacer umectat Flauinia rura Capenas.
<sil. pun. 13.86>	 fama est intactas longaeui ab origine fani
<sil. pun. 13.87>	creuisse, in medium congestis undique donis,
<sil. pun. 13.88>	immensum per tempus opes, lustrisque relictum
<sil. pun. 13.89>	innumeris aurum solo seruante pauore.
<sil. pun. 13.90>	hac auidas mentes ac barbara corda rapina
<sil. pun. 13.91>	 polluit atque armat contemptu pectora diuum.
<sil. pun. 13.92>	auia tunc longinqua placent, quae sulcat aratro
<sil. pun. 13.93>	ad freta porrectis Trinacria Bruttius aruis. 
<sil. pun. 13.94>	Dum Libys haud laetus Regina ad litora tendit,
<sil. pun. 13.95>	uictor summoto patriis a finibus hoste 
<sil. pun. 13.96>	 Fuluius infaustam Campana ad moenia clausis
<sil. pun. 13.97>	portabat famam miserisque extrema mouebat.
<sil. pun. 13.98>	tum prensans passim, cuicumque est nomen in armis:
<sil. pun. 13.99>	'Dedecus hoc defende manu: cur perfida et urbi
<sil. pun. 13.100>	altera Carthago nostrae post foedera rupta
<sil. pun. 13.101>	 et missum ad portas Poenum, post iura petita
<sil. pun. 13.102>	consulis alterni stat adhuc et turribus altis
<sil. pun. 13.103>	Hannibalem ac Libycas expectat lenta cohortis?'
<sil. pun. 13.104>	miscebat dictis facta et nunc robore celsas
<sil. pun. 13.105>	educi turris, quis uinceret ardua muri,
<sil. pun. 13.106>	 cogebat, nunc coniunctas astringere nodis
<sil. pun. 13.107>	instabat ferroque trabes, quo frangeret altos
<sil. pun. 13.108>	portarum postes quateretque morantia claustra.
<sil. pun. 13.109>	hic latera intextus stellatis axibus agger,
<sil. pun. 13.110>	hic grauida armato surgebat uinea dorso.
<sil. pun. 13.111>	 at postquam properata satis quae commonet usus,
<sil. pun. 13.112>	dat signum atque alacer scalis transcendere muros
<sil. pun. 13.113>	imperat ac saeuis urbem terroribus implet. 
<sil. pun. 13.114>	Tum subito dextrum offulsit conatibus omen.
<sil. pun. 13.115>	cerua fuit, raro terris spectata colore,
<sil. pun. 13.116>	 quae candore niuem, candore anteiret olores.
<sil. pun. 13.117>	hanc agreste Capys donum, cum moenia sulco
<sil. pun. 13.118>	signaret, grato paruae mollitus amore
<sil. pun. 13.119>	nutrierat sensusque hominis donarat alendo.
<sil. pun. 13.120>	inde exuta feram docilisque accedere mensis
<sil. pun. 13.121>	 atque ultro blanda attactu gaudebat erili.
<sil. pun. 13.122>	aurato matres adsuetae pectine mitem
<sil. pun. 13.123>	comere et umenti fluuio reuocare colorem.
<sil. pun. 13.124>	numen erat iam cerua loci, famulamque Dianae
<sil. pun. 13.125>	credebant, ac tura deum de more dabantur.
<sil. pun. 13.126>	 haec aeui uitaeque tenax felixque senectam
<sil. pun. 13.127>	mille indefessos uiridem duxisse per annos
<sil. pun. 13.128>	saeclorum numero Troianis condita tecta
<sil. pun. 13.129>	aequabat. sed iam longo nox uenerat aeuo.
<sil. pun. 13.130>	nam, subito incursu saeuorum agitata luporum
<sil. pun. 13.131>	 qui noctis tenebris urbem (miserabile bello
<sil. pun. 13.132>	prodigium) intrarant, primos ad luminis ortus
<sil. pun. 13.133>	extulerat sese portis pauidaque petebat
<sil. pun. 13.134>	consternata fuga positos ad moenia campos.
<sil. pun. 13.135>	exceptam laeto iuuenum certamine ductor
<sil. pun. 13.136>	 mactat, diua, tibi (tibi enim haec gratissima sacra)
<sil. pun. 13.137>	Fuluius atque 'Adsis,' orat 'Latonia, coeptis.'
<sil. pun. 13.138>	inde alacer fidensque dea circumdata clausis
<sil. pun. 13.139>	arma mouet, quaque obliquo curuantur in or&lt;b&gt;e&lt;m&gt;
<sil. pun. 13.140>	moenia flexa sinu, spissa uallata corona
<sil. pun. 13.141>	 alligat et telis in morem indaginis ambit. 
<sil. pun. 13.142>	Dum pauitant, spumantis equi fera corda fatigans
<sil. pun. 13.143>	euehitur porta sublimis Taurea cristis
<sil. pun. 13.144>	bellator, cui Sidonius superare lacerto
<sil. pun. 13.145>	ductor et Autololas dabat et Maurusia tela.
<sil. pun. 13.146>	 is trepido ac lituum tinnitu stare neganti
<sil. pun. 13.147>	imperitans uiolenter equo, postquam auribus hostis
<sil. pun. 13.148>	uicinum sese uidet et clamare propincu&lt;m&gt;,
<sil. pun. 13.149>	'Claudius huic' inquit (praestabat Claudius arte
<sil. pun. 13.150>	bellandi et merita mille inter proelia fama)
<sil. pun. 13.151>	 'huic' inquit 'solum, si qua est fiducia dextrae,
<sil. pun. 13.152>	det sese campo atque ineat certamina mecum.' 
<sil. pun. 13.153>	Vna mora Aeneadae, postquam uox attigit auris,
<sil. pun. 13.154>	dum daret auspicium &lt;i&gt;usque in certamina ductor:
<sil. pun. 13.155>	praeuetitum namque et capital committere Martem
<sil. pun. 13.156>	 sponte uiris. erumpit ouans, ut Fuluius arma
<sil. pun. 13.157>	imperio soluit, patulumque inuectus in aequor
<sil. pun. 13.158>	erigit undantem glomerato puluere nubem.
<sil. pun. 13.159>	indignatus opem ammenti socioque iuuare
<sil. pun. 13.160>	expulsum nodo iaculum atque accersere uires
<sil. pun. 13.161>	 Taurea uibrabat nudis conatibus hastam:
<sil. pun. 13.162>	inde ruens ira telum contorquet in auras.
<sil. pun. 13.163>	at non idem animus Rutulo: spec&lt;u&gt;latur et omni
<sil. pun. 13.164>	corpore perlustrat qua sit certissima ferro
<sil. pun. 13.165>	in uulnus uia, nunc uibrat, nunc comprimit hastam
<sil. pun. 13.166>	 mentiturque minas. mediam tunc transiit ictu
<sil. pun. 13.167>	parmam, sed grato f&lt;r&gt;audata est sanguine cuspis.
<sil. pun. 13.168>	tum strictum propere uagina detegit ensem.
<sil. pun. 13.169>	et iam ferrata rapiebat calce uolantem
<sil. pun. 13.170>	Taurea cornipedem fugiens minitantia fata.
<sil. pun. 13.171>	 nec Rutulus leuior cedentis perdere terga:
<sil. pun. 13.172>	nam profugo rapidus fusis instabat habenis,
<sil. pun. 13.173>	utque metus uictum, sic ira et gloria portis
<sil. pun. 13.174>	uictorem immisit meritique cupido cruoris.
<sil. pun. 13.175>	ac dum uix oculis, uix credunt mentibus hostem
<sil. pun. 13.176>	 confisum nullo comitante inrumpere tectis,
<sil. pun. 13.177>	per mediam propere trepidantum interritus urbem
<sil. pun. 13.178>	egit ecum auersaque euasit ad agmina porta. 
<sil. pun. 13.179>	Hinc ardore pari nisuque incurrere muris
<sil. pun. 13.180>	ignescunt animi penetrataque tecta subire.
<sil. pun. 13.181>	 tela simul flammaeque micant. tunc saxeus imber
<sil. pun. 13.182>	ingruit, et summis ascendunt turribus hastae.
<sil. pun. 13.183>	nec pronum audendi uirtute excellere cuiquam:
<sil. pun. 13.184>	aequarunt irae dextras. Dictaea per auras
<sil. pun. 13.185>	tranat et in medium perlabitur urbis harundo.
<sil. pun. 13.186>	 laetatur non hortandi, non plura monendi
<sil. pun. 13.187>	Fuluius esse locum. rapiunt sibi quisque laborem.
<sil. pun. 13.188>	quos ubi tam erectos animi uidet, et super esse
<sil. pun. 13.189>	factorum sibi quemque ducem, ruit impete uasto
<sil. pun. 13.190>	ad portam magnaeque optat discrimina famae.
<sil. pun. 13.191>	Tres claustra aequaeuo seruabant corpore fratres,
<sil. pun. 13.192>	quis delecta manus centeni cuique ferebant
<sil. pun. 13.193>	excubias unaque locum statione tenebant.
<sil. pun. 13.194>	forma ex his Numitor, cursu plantaque uolucri
<sil. pun. 13.195>	praestabat Laurens, membrorum mole Taburnus.
<sil. pun. 13.196>	 sed non una uiris tela: hic mirabilis arcu,
<sil. pun. 13.197>	ille hastam quatere ac medicatae cuspidis ictu
<sil. pun. 13.198>	proelia moliri et nudo non credere ferro,
<sil. pun. 13.199>	tertius aptabat flammis ac sulphure taedas:
<sil. pun. 13.200>	qualis Atlantiaco memoratur litore quondam
<sil. pun. 13.201>	 monstrum Geryones immane tricorporis irae,
<sil. pun. 13.202>	cui tres in pugna dextrae uaria arma gerebant:
<sil. pun. 13.203>	una ignes saeuos, ast altera pone sagittas
<sil. pun. 13.204>	fundebat, ualidam torquebat tertia cornum,
<sil. pun. 13.205>	atque uno diuersa dabat tria uulnera nisu.
<sil. pun. 13.206>	 hos ubi non aequis uariantes proelia consul
<sil. pun. 13.207>	conspexit telis et portae limina circum
<sil. pun. 13.208>	stragem ac perfusos subeuntum sanguine postis,
<sil. pun. 13.209>	concitat intortam furiatis uiribus hastam.
<sil. pun. 13.210>	letum triste ferens auras secat Itala taxus
<sil. pun. 13.211>	 et, qua nudarat, dum fundit spicula ab alto,
<sil. pun. 13.212>	arcum protendens Numitor latus, ilia transit.
<sil. pun. 13.213>	at non obsaepto contentus limine Martem
<sil. pun. 13.214>	exercere, leuis bello, sed turbidus ausi,
<sil. pun. 13.215>	Virrius incauto feruore eruperat amens
<sil. pun. 13.216>	 reclusa in campum porta miseramque furori
<sil. pun. 13.217>	uincentum obtulerat pubem. ruit obuia in arma
<sil. pun. 13.218>	Scipio et oblatum metit insatiabilis agmen.
<sil. pun. 13.219>	Tifata umbrifero generatum monte Calenum
<sil. pun. 13.220>	nutrierant audere trucem, nec corpore magno
<sil. pun. 13.221>	 mens erat inferior. subsidere saepe leonem,
<sil. pun. 13.222>	nudus inire caput pugnas, certare iuuenco
<sil. pun. 13.223>	atque obliqua trucis deducere cornua tauri
<sil. pun. 13.224>	adsuerat crudoque ~aliqua se attollere facto.
<sil. pun. 13.225>	is, dum praecipites expellit Virrius urbe,
<sil. pun. 13.226>	 seu spreto, seu ne fieret mora, nudus in aequor
<sil. pun. 13.227>	thorace exierat leuiorque premebat anhelos
<sil. pun. 13.228>	pondere loricae et palantis uictor agebat.
<sil. pun. 13.229>	iamque Veliternum media transegerat aluo,
<sil. pun. 13.230>	iam solitum aequali ludo committere equestris
<sil. pun. 13.231>	 Scipiadae pugnas Marium tellure reuulso
<sil. pun. 13.232>	perculerat saxo. miser implorabat amicum
<sil. pun. 13.233>	cum gemitu expirans, scopulusque premebat hiantem.
<sil. pun. 13.234>	sed ualidas saeuo uires duplicante dolore
<sil. pun. 13.235>	effudit lacrimas pariter cornumque sonantem
<sil. pun. 13.236>	 Scipio, solamen properans optabile in armis
<sil. pun. 13.237>	hostem prostrato morientem ostendere amico.
<sil. pun. 13.238>	tranauit, uolucris liquidas ceu scinderet auras,
<sil. pun. 13.239>	hasta uiri pectus rupitque immania membra:
<sil. pun. 13.240>	quanta est uis agili per caerula summa Liburnae,
<sil. pun. 13.241>	 quae, pariter quotiens reuocatae ad pectora tonsae
<sil. pun. 13.242>	percussere fretum, uentis fugit ocior et se,
<sil. pun. 13.243>	quam longa est, uno remorum praeterit ictu.
<sil. pun. 13.244>	Ascanium Volesus, proiectis ocius armis
<sil. pun. 13.245>	quo leuior peteret muros, per aperta uolantem
<sil. pun. 13.246>	 adsequitur planta. deiectum protinus ense
<sil. pun. 13.247>	ante pedes domini iacuit caput, ipse secutus
<sil. pun. 13.248>	corruit ulterior procursus impete truncus.
<sil. pun. 13.249>	nec spes obsessis ultra reserata tueri
<sil. pun. 13.250>	moenia: conuertunt gressus recipique precantis
<sil. pun. 13.251>	 (infandum) excludunt socios dum cardine uerso
<sil. pun. 13.252>	obnixi torquent obices, munimina sera.
<sil. pun. 13.253>	acrius hoc instant Itali clausosque fatigant.
<sil. pun. 13.254>	et, ni caeca sinu terras nox conderet atro,
<sil. pun. 13.255>	perfractae rapido patuissent milite portae.
<sil. pun. 13.256>	Sed non in requiem pariter cessere tenebrae:
<sil. pun. 13.257>	hinc sopor impauidus, qualem uictoria mouit;
<sil. pun. 13.258>	at Capua aut maestis ululantum flebile matrum
<sil. pun. 13.259>	questibus aut gemitu trepidantum exterrita patrum
<sil. pun. 13.260>	tormentis finem metamque laboribus orat.
<sil. pun. 13.261>	 mussat perfidiae ductor coetuque senatus
<sil. pun. 13.262>	Virrius a Poeno nullam docet esse salutem,
<sil. pun. 13.263>	uociferans pulsis uiuendi e pectore curis:
<sil. pun. 13.264>	'Speraui sceptra Ausoniae pepigique, sub armis
<sil. pun. 13.265>	si dexter Poenis deus et Fortuna fuisset,
<sil. pun. 13.266>	 ut Capuam Iliaci migrarent regna Quirini.
<sil. pun. 13.267>	qui quaterent muros Tarpeiaque moenia, misi;
<sil. pun. 13.268>	nec mihi poscendi uigor afuit, alter ut aequos
<sil. pun. 13.269>	portaret fasces nostro de nomine consul.
<sil. pun. 13.270>	hactenus est uixisse satis. dum copia noctis,
<sil. pun. 13.271>	 cui cordi comes aeterna est Acherontis ad undam
<sil. pun. 13.272>	libertas, petat ille meas mensasque dapesque
<sil. pun. 13.273>	et uictus mentem fuso per membra Lyaeo
<sil. pun. 13.274>	sopitoque necis morsu medicamina cladis
<sil. pun. 13.275>	hauriat ac placidis exarmet fata uenenis.'
<sil. pun. 13.276>	 haec ait et turba repetit comitante penatis. 
<sil. pun. 13.277>	Aedibus in mediis consurgens ilice multa
<sil. pun. 13.278>	extruitur rogus, hospitium commune peremptis.
<sil. pun. 13.279>	nec uulgum cessat furiare dolorque pauorque.
<sil. pun. 13.280>	nunc menti Decius serae redit et bona uirtus
<sil. pun. 13.281>	 exilio punita truci. despectat ab alto
<sil. pun. 13.282>	sacra Fides agitatque uirum fallacia corda.
<sil. pun. 13.283>	uox occulta subit passim diffusa per auras:
<sil. pun. 13.284>	'Foedera, mortales, ne saeuo rumpite ferro,
<sil. pun. 13.285>	sed castam seruate Fidem. fulgentibus ostro
<sil. pun. 13.286>	 haec potior regnis. dubio qui frangere rerum
<sil. pun. 13.287>	gaudebit pacta ac tenuis spes linquet amici,
<sil. pun. 13.288>	non illi domus, aut coniunx, aut uita manebit
<sil. pun. 13.289>	umquam expers luctus lacrimaeque. aget aequore semper
<sil. pun. 13.290>	ac tellure premens, aget aegrum nocte dieque
<sil. pun. 13.291>	 despecta ac uiolata Fides.' adit omnia iamque
<sil. pun. 13.292>	concilia ac mensas contingit et abdita nube
<sil. pun. 13.293>	accumbitque toris epulaturque improba Erinys.
<sil. pun. 13.294>	ipsa etiam Stygio spumantia pocula tabo
<sil. pun. 13.295>	porrigit et large poenas letumque ministrat.
<sil. pun. 13.296>	 Virrius interea, dum dat penetrare medullas
<sil. pun. 13.297>	exitio, ascenditque pyram atque amplexibus haeret
<sil. pun. 13.298>	iungentum fata et subici iubet ocius ignis. 
<sil. pun. 13.299>	Stringebant tenebrae metas, uictorque ruebat.
<sil. pun. 13.300>	iamque superstantem muro sociosque Milonem
<sil. pun. 13.301>	 uoce attollentem pubes Campana uidebat.
<sil. pun. 13.302>	pandunt attoniti portas trepidoque capessunt
<sil. pun. 13.303>	castra inimica gradu, quis leto auertere poenas
<sil. pun. 13.304>	defuerant animi. patet urbs confessa furorem
<sil. pun. 13.305>	et reserat Tyrio maculatas hospite sedes.
<sil. pun. 13.306>	 matronae puerique ruunt maestumque senatus
<sil. pun. 13.307>	concilium nullique hominum lacrimabile uulgus.
<sil. pun. 13.308>	stabant innixi pilis exercitus omnis
<sil. pun. 13.309>	spectabantque uiros et laeta et tristia ferre
<sil. pun. 13.310>	indocilis nunc propexis in pectora barbis
<sil. pun. 13.311>	 uerrere humum, nunc foedantis in puluere crinem
<sil. pun. 13.312>	canentem et turpi lacrima precibusque pudendis
<sil. pun. 13.313>	femineum tenues ululatum fundere in auras. 
<sil. pun. 13.314>	Atque ea dum miles miratur inertia facta
<sil. pun. 13.315>	expectatque ferox sternendi moenia signum,
<sil. pun. 13.316>	 ecce repens tacito percurrit pectora sensu
<sil. pun. 13.317>	religio et saeuas componit numine mentis,
<sil. pun. 13.318>	ne flammam taedasque uelint, ne templa sub uno
<sil. pun. 13.319>	in cinerem traxisse rogo. subit intima corda
<sil. pun. 13.320>	perlabens sensim mitis deus. ille superbae
<sil. pun. 13.321>	 fundamenta Capyn posuisse antiquitus urbi
<sil. pun. 13.322>	non cuiquam uisus passim monet, ille refusis
<sil. pun. 13.323>	in spatium immensum campis habitanda relinqui
<sil. pun. 13.324>	utile tecta docet. paulatim atrocibus irae
<sil. pun. 13.325>	languescunt animis, et uis mollita senescit.
<sil. pun. 13.326>	 Pan Ioue missus erat seruari tecta uolente
<sil. pun. 13.327>	Troia, pendenti similis Pan semper et imo
<sil. pun. 13.328>	uix ulla inscribens terrae uestigia cornu.
<sil. pun. 13.329>	dextera lasciuit caesa Tegeatide capra
<sil. pun. 13.330>	uerbera laeta mouens festa per compita cauda.
<sil. pun. 13.331>	 cingit acuta comas et opacat tempora pinus,
<sil. pun. 13.332>	ac parua erumpunt rubicunda cornua fronte.
<sil. pun. 13.333>	stant aures, imoque cadit barba hispida mento.
<sil. pun. 13.334>	pastorale deo baculum, pellisque sinistrum
<sil. pun. 13.335>	uelat grata latus tenerae de corpore dammae.
<sil. pun. 13.336>	 nulla in praeruptum tam prona et inhospita cautes,
<sil. pun. 13.337>	in qua non librans corpus similisque uolanti
<sil. pun. 13.338>	cornipedem tulerit praecisa per auia plantam.
<sil. pun. 13.339>	interdum inflexus medio nascentia tergo
<sil. pun. 13.340>	respicit adridens hirtae ludibria caudae,
<sil. pun. 13.341>	 obtendensque manum solem inferuescere fronti
<sil. pun. 13.342>	arcet et umbrato perlustrat pascua uisu.
<sil. pun. 13.343>	hic, postquam mandata dei perfecta malamque
<sil. pun. 13.344>	sedauit rabiem et permulsit corda furentum,
<sil. pun. 13.345>	Arcadiae uolucris saltus et amata reuisit
<sil. pun. 13.346>	 Maenala, ubi argutis longe de uertice sacro
<sil. pun. 13.347>	dulce sonans calamis ducit stabula omnia cantu. 
<sil. pun. 13.348>	At legio Ausonidum, flammas ductore iubente
<sil. pun. 13.349>	arceri portis stantisque relinquere muros
<sil. pun. 13.350>	(mite decus mentis), condunt ensesque facesque.
<sil. pun. 13.351>	 multa deum templis domibusque nitentibus auro
<sil. pun. 13.352>	egeritur praeda et uictus alimenta superbi,
<sil. pun. 13.353>	quisque bonis periere, uirum de corpore uestes
<sil. pun. 13.354>	femineae mensaeque alia tellure petitae
<sil. pun. 13.355>	poculaque Eoa luxum inritantia gemma.
<sil. pun. 13.356>	 nec modus argento, caelataque pondera facti
<sil. pun. 13.357>	tantum epulis auri, tum passim corpora longo
<sil. pun. 13.358>	ordine captiua, et domibus deprompta talenta,
<sil. pun. 13.359>	pascere longincum non deficientia bellum,
<sil. pun. 13.360>	immensique greges famulae ad conuiuia turbae.
<sil. pun. 13.361>	Fuluius, ut finem spoliandis aedibus aere
<sil. pun. 13.362>	belligero reuocante dedit, sublimis ab alto
<sil. pun. 13.363>	suggestu, magnis fautor non futtilis ausis,
<sil. pun. 13.364>	'Lanuuio generate,' inquit 'quem Sospita Iuno
<sil. pun. 13.365>	dat nobis, Milo, Gradiui cape uictor honorem,
<sil. pun. 13.366>	 tempora murali cinctus turrita corona.'
<sil. pun. 13.367>	tum sontes procerum meritosque piacula prima
<sil. pun. 13.368>	acciet et iusta punit commissa securi.
<sil. pun. 13.369>	~hic atrox uirtus (nec enim occuluisse probarim
<sil. pun. 13.370>	spectatum uel in hoste decus) clamore feroci
<sil. pun. 13.371>	 Taurea 'Tune' inquit 'ferro spoliabis inultus
<sil. pun. 13.372>	te maiorem anima, et iusso lictore recisa
<sil. pun. 13.373>	ignauos cadet ante pedes fortissima ceruix?
<sil. pun. 13.374>	haud umquam hoc uobis dederit deus.' inde minaci
<sil. pun. 13.375>	obtutu toruum contra et furiale renidens
<sil. pun. 13.376>	 bellatorem alacer per pectora transigit ensem.
<sil. pun. 13.377>	cui ductor: 'Patriam moriens comitare cadentem.
<sil. pun. 13.378>	qui nobis animus, quae dextera cuique uiritim,
<sil. pun. 13.379>	decernet Mauors. tibi, si rebare pudendum
<sil. pun. 13.380>	iussa pati, licuit pugnanti occumbere letum.'
<sil. pun. 13.381>	Dum Capua infaustam luit haud sine sanguine culpam,
<sil. pun. 13.382>	interea geminos terra crudelis Hibera
<sil. pun. 13.383>	Fortuna abstulerat permiscens tristia laetis
<sil. pun. 13.384>	Scipiadas, magnumque decus magnumque dolorem.
<sil. pun. 13.385>	forte Dicarchea iuuenis dum sedit in urbe
<sil. pun. 13.386>	 Scipio post belli repetens extrema penatis,
<sil. pun. 13.387>	huc tristis lacrimas et funera acerba suorum
<sil. pun. 13.388>	fama tulit. duris quamquam non cedere suetus
<sil. pun. 13.389>	pulsato lacerat uiolenter pectore amictus.
<sil. pun. 13.390>	non comites tenuisse ualent, non ullus honorum
<sil. pun. 13.391>	 militiaeue pudor. pietas irata sinistris
<sil. pun. 13.392>	caelicolis furit atque odit solacia luctus.
<sil. pun. 13.393>	iamque dies iterumque dies absumpta querelis:
<sil. pun. 13.394>	uersatur species ante ora oculosque parentum.
<sil. pun. 13.395>	ergo excire parat manis animasque suorum
<sil. pun. 13.396>	 adloquioque uirum tantos mulcere dolores.
<sil. pun. 13.397>	hortatur uicina palus, ubi signat Auerni
<sil. pun. 13.398>	squalentem introitum stagnans Acherusius umor.
<sil. pun. 13.399>	noscere uenturos agitat mens protinus annos. 
<sil. pun. 13.400>	Sic ad Cymaeam, quae tum sub nomine Phoebi
<sil. pun. 13.401>	 Autonoe tripodas sacros antrumque tenebat,
<sil. pun. 13.402>	fert gressus iuuenis consultaque pectoris aegri
<sil. pun. 13.403>	pandit et aspectus orat contingere patrum.
<sil. pun. 13.404>	nec cuncta&lt;ta&gt; diu uates 'Mactare repostis
<sil. pun. 13.405>	mos umbris' inquit 'consueta piacula nigras
<sil. pun. 13.406>	 sub lucem pecudes reclusaeque abdere terrae
<sil. pun. 13.407>	manantem iugulis spirantum caede cruorem.
<sil. pun. 13.408>	tunc populos tibi regna suos pallentia mittent.
<sil. pun. 13.409>	cetera quae poscis maiori uate canentur.
<sil. pun. 13.410>	namque tibi Elysio repetita oracula campo
<sil. pun. 13.411>	 eliciam ueterisque dabo inter sacra Sibyllae
<sil. pun. 13.412>	cernere fatidicam Phoebei pectoris umbram.
<sil. pun. 13.413>	uade, age et, a medio cum se nox umida cursu
<sil. pun. 13.414>	flexerit, ad fauces uicini castus Auerni
<sil. pun. 13.415>	duc praedicta sacris duro placamina Diti:
<sil. pun. 13.416>	 mella simul tecum et puri fer dona Lyaei.' 
<sil. pun. 13.417>	Hoc alacer monitu et promissae nomine uatis,
<sil. pun. 13.418>	adparat occulto monstrata piacula coepto.
<sil. pun. 13.419>	inde ubi nox iussam procedens contigit horam,
<sil. pun. 13.420>	et spatia aequarunt tenebras transacta futuras,
<sil. pun. 13.421>	 consurgit stratis pergitque ad turbida portae
<sil. pun. 13.422>	ostia Tartareae, penitus quis abdita uates
<sil. pun. 13.423>	promissa implerat Stygioque sedebat in antro.
<sil. pun. 13.424>	tum, qua se primum rupta tellure recludit
<sil. pun. 13.425>	inuisus caelo specus atque eructat acerbam
<sil. pun. 13.426>	 Cocyti laxo suspirans ore paludem,
<sil. pun. 13.427>	inducit iuuenem ferroque cauare refossam
<sil. pun. 13.428>	ocius urget humum atque arcanum murmur anhelans
<sil. pun. 13.429>	ordine mactari pecudes iubet. ater operto
<sil. pun. 13.430>	ante omnis taurus regi, tum proxima diuae
<sil. pun. 13.431>	 caeditur Hennaeae casta ceruice iuuenca.
<sil. pun. 13.432>	inde tibi, Alecto, tibi, numquam laeta Megaera,
<sil. pun. 13.433>	corpora lanigerum procumbunt lecta bidentum.
<sil. pun. 13.434>	fundunt mella super Bacchique et lactis honorem.
<sil. pun. 13.435>	'Sta, iuuenis, faciemque, Erebo quae surgit ab omni,'
<sil. pun. 13.436>	 exclamat uates 'patere. accedentia cerno
<sil. pun. 13.437>	Tartara et ante oculos adsistere tertia regna.
<sil. pun. 13.438>	ecce ruunt uariae species et quicquid ab imo
<sil. pun. 13.439>	natum hominum extinctumque chao est' (iam cuncta uidebat,
<sil. pun. 13.440>	Cyclopas Scyllamque et pastos membra uirorum
<sil. pun. 13.441>	 Odrysiae telluris equos): 'contende tueri
<sil. pun. 13.442>	eductumque tene uagina interritus ensem.
<sil. pun. 13.443>	quaecumque ante animae tendent potare cruorem
<sil. pun. 13.444>	dissice, dum castae procedat imago Sibyllae.
<sil. pun. 13.445>	interea cerne, ut gressus inhumata citatos
<sil. pun. 13.446>	 fert umbra et properat tecum coniungere dicta,
<sil. pun. 13.447>	cui datur ante atros absumpti corporis ignes
<sil. pun. 13.448>	sanguine non tacto solitas effundere uoces.'
<sil. pun. 13.449>	aspicit et subito turbatus Scipio uisu
<sil. pun. 13.450>	'Quinam te, qui casus,' ait 'dux maxime, fessae
<sil. pun. 13.451>	 eripuit patriae, cum talis horrida poscant
<sil. pun. 13.452>	bella uiros? nec enim dextra concesserit ulli
<sil. pun. 13.453>	Appius aut astu. decimum lux rettulit ortum,
<sil. pun. 13.454>	ut te, cum Capua remearem, uulnera uidi
<sil. pun. 13.455>	mulcentem, hoc uno maestum, quod adire nequires
<sil. pun. 13.456>	 saucius ad muros et Martis honore careres.' 
<sil. pun. 13.457>	Contra quae ductor: 'Fesso mihi proxima tandem
<sil. pun. 13.458>	lux gratos Phaethontis equos auertit et atris
<sil. pun. 13.459>	aeternum demisit aquis. sed lenta meorum
<sil. pun. 13.460>	dum uanos ritus cura et sollemnia uulgi
<sil. pun. 13.461>	 exequitur, cessat flammis imponere corpus,
<sil. pun. 13.462>	ut portet tumulis per longum membra paternis.
<sil. pun. 13.463>	quod te per nostri Martis precor aemula facta,
<sil. pun. 13.464>	arce quae putris artus medicamina seruant
<sil. pun. 13.465>	daque uago portas quamprimum Acherontis adire.'
<sil. pun. 13.466>	Tunc iuuenis: 'Gens o ueteris pulcherrima Clausi,
<sil. pun. 13.467>	haud ulla ante tuam, quamquam non parua fatigent,
<sil. pun. 13.468>	curarum prior extiterit. namque ista per omnis
<sil. pun. 13.469>	discrimen seruat populos uariatque iacentum
<sil. pun. 13.470>	exequias tumuli et cinerum sententia discors.
<sil. pun. 13.471>	 tellure, ut perhibent, (is mos anticus) Hibera
<sil. pun. 13.472>	exanima obscenus consumit corpora uultur.
<sil. pun. 13.473>	regia cum lucem posuerunt membra, probatum est
<sil. pun. 13.474>	Hyrcanis adhibere canes. Aegyptia tellus
<sil. pun. 13.475>	claudit odorato post funus stantia saxo
<sil. pun. 13.476>	 corpora et a mensis exanguem haud separat umbram.
<sil. pun. 13.477>	exhausto instituit Pontus uacuare cerebro
<sil. pun. 13.478>	ora uirum et longum medicata reponit in aeuum.
<sil. pun. 13.479>	quid qui reclusa nudos Garamantes harena
<sil. pun. 13.480>	infodiunt? quid qui saeuo sepelire profundo
<sil. pun. 13.481>	 exanimos mandant Libycis Nasamones in oris?
<sil. pun. 13.482>	at Celtae uacui capitis circumdare gaudent
<sil. pun. 13.483>	ossa, nefas, auro ac mensis ea pocula seruant.
<sil. pun. 13.484>	Cecropidae ob patriam Mauortis sorte peremptos
<sil. pun. 13.485>	decreuere simul communibus urere flammis.
<sil. pun. 13.486>	 at gente in Scythica suffixa cadauera truncis
<sil. pun. 13.487>	lenta dies sepelit putri liquentia tabo.' 
<sil. pun. 13.488>	Talia dum memorant, umbra ueniente Sibyllae
<sil. pun. 13.489>	Autonoe 'Finem hic' inquit 'sermonibus adde
<sil. pun. 13.490>	alternis. haec, haec ueri fecunda sacerdos,
<sil. pun. 13.491>	 cui tantum patuit rerum, quanto ipse negarit
<sil. pun. 13.492>	plus nouisse deus. me iam comitante tuorum
<sil. pun. 13.493>	tempus abire globo et pecudes imponere flammis.' 
<sil. pun. 13.494>	At grauida arcanis Cymes anus attigit ore
<sil. pun. 13.495>	postquam sacrificum delibauitque cruorem,
<sil. pun. 13.496>	 in decus egregiae uultus intenta iuuentae
<sil. pun. 13.497>	'Aetherea fruerer cum luce, haud segniter' inquit
<sil. pun. 13.498>	'Cymaeo populis uox nostra sonabat in antro.
<sil. pun. 13.499>	tum te permixtum saeclis rebusque futuris
<sil. pun. 13.500>	Aeneadum cecini. sed non sat digna mearum
<sil. pun. 13.501>	 cura tuis uocum. nec enim conquirere dicta
<sil. pun. 13.502>	aut seruare fuit proauis sollertia uestris.
<sil. pun. 13.503>	uerum age, disce, puer, quando cognoscere cordi est,
<sil. pun. 13.504>	iam tua deque tuis pendentia Dardana fatis.
<sil. pun. 13.505>	namque tibi cerno properatum oracula uitae
<sil. pun. 13.506>	 hinc petere et patrios uisu contingere manis.
<sil. pun. 13.507>	armifero uictor patrem ulcisceris Hibero
<sil. pun. 13.508>	creditus ante annos Martem, ferroque resolues
<sil. pun. 13.509>	gaudia Poenorum et missum laetabere bello
<sil. pun. 13.510>	omen, Hiberiacis uicta Carthagine terris.
<sil. pun. 13.511>	 maius ad imperium posthac capiere, nec ante
<sil. pun. 13.512>	Iuppiter absistet cura, quam cuncta fugarit
<sil. pun. 13.513>	in Libyam bella et uincendum duxerit ipse
<sil. pun. 13.514>	Sidonium tibi rectorem. pudet urbis iniquae
<sil. pun. 13.515>	quod post haec decus hoc patriaque domoque carebit.'
<sil. pun. 13.516>	 sic uates gressumque lacus uertebat ad atros. 
<sil. pun. 13.517>	Tum iuuenis 'Quaecumque datur sors durior aeui,
<sil. pun. 13.518>	obnitemur,' ait 'culpa modo pectora cessent.
<sil. pun. 13.519>	sed, te oro, quando uitae tibi causa labores
<sil. pun. 13.520>	humanos iuuisse fuit, siste, inclita uirgo,
<sil. pun. 13.521>	 paulisper gressum et nobis manisque silentum
<sil. pun. 13.522>	enumera Stygiaeque aperi formidinis aulam.' 
<sil. pun. 13.523>	Adnuit illa quidem, sed 'Non optanda recludis
<sil. pun. 13.524>	regna:' ait 'hic tenebras habitant uolitantque per umbras
<sil. pun. 13.525>	innumeri quondam populi. domus omnibus una.
<sil. pun. 13.526>	 in medio uastum late se tendit inane:
<sil. pun. 13.527>	huc, quicquid terrae, quicquid freta et igneus aer
<sil. pun. 13.528>	nutriuit primo mundi genitalis ab aeuo
<sil. pun. 13.529>	Mors communis agit: descendunt cuncta, capitque
<sil. pun. 13.530>	campus iners quantum interiit restatque futurum.
<sil. pun. 13.531>	 cingunt regna decem portae: quarum una receptat
<sil. pun. 13.532>	belligeros dura Gradiui sorte creatos;
<sil. pun. 13.533>	altera, qui legis posuere atque inclita iura
<sil. pun. 13.534>	gentibus et primas fundarunt moenibus urbes;
<sil. pun. 13.535>	tertia ruricolas, Cereris iustissima turba
<sil. pun. 13.536>	 quae uenit ad manis et fraudum inlaesa ueneno.
<sil. pun. 13.537>	exin, qui laetas artis uitaeque colendae
<sil. pun. 13.538>	inuenere uiam nec dedignanda parenti
<sil. pun. 13.539>	carmina fuderunt Phoebo, sua limina seruant.
<sil. pun. 13.540>	proxima, quos uenti saeuaeque hausere procellae,
<sil. pun. 13.541>	 naufraga porta rapit: sic illam nomine dicunt.
<sil. pun. 13.542>	finitima huic noxa grauido et peccasse fatenti
<sil. pun. 13.543>	uasta patet populo: poenas Rhadamanthus in ipso
<sil. pun. 13.544>	expetit introitu mortumque exercet inanem.
<sil. pun. 13.545>	septima femineis reseratur porta cateruis,
<sil. pun. 13.546>	 umentis ubi casta fouet Proserpina lucos.
<sil. pun. 13.547>	infantum hinc gregibus uersasque ad funera taedas
<sil. pun. 13.548>	passis uirginibus turbaeque in limine lucis
<sil. pun. 13.549>	est iter extinctae et uagitu ianua nota.
<sil. pun. 13.550>	tum seducta loco et laxata lucida nocte
<sil. pun. 13.551>	 claustra nitent, quae secreti per limitis umbram
<sil. pun. 13.552>	Elysios ducunt campos: hic turba piorum,
<sil. pun. 13.553>	nec Stygio in regno, caeli nec posta sub axe,
<sil. pun. 13.554>	uerum ultra Oceanum sacro contermina fonti
<sil. pun. 13.555>	Lethaeos potat latices, obliuia mentis.
<sil. pun. 13.556>	 extrema hinc auro fulgens iam lucis honorem
<sil. pun. 13.557>	sentit et admoto splendet ceu sidere lunae.
<sil. pun. 13.558>	hac animae caelum repetunt ac mille peractis
<sil. pun. 13.559>	oblitae Ditem redeunt in corpora lustris.
<sil. pun. 13.560>	has passim nigrum pandens Mors lurida rictum
<sil. pun. 13.561>	 itque reditque uias et portis omnibus errat. 
<sil. pun. 13.562>	Tum iacet in spatium sine corpore pigra uorago
<sil. pun. 13.563>	limosique lacus: large exundantibus urit
<sil. pun. 13.564>	ripas saeuus aquis Phlegethon et turbine anhelo
<sil. pun. 13.565>	flammarum resonans saxosa incendia torquet.
<sil. pun. 13.566>	 parte alia torrens Cocytos sanguinis atri
<sil. pun. 13.567>	uerticibus furit et spumanti gurgite fertur.
<sil. pun. 13.568>	at, magnis semper diuis regique deorum
<sil. pun. 13.569>	iurari dignata palus, picis horrida riuo,
<sil. pun. 13.570>	fumiferum uoluit Styx inter sulphura limum.
<sil. pun. 13.571>	 tristior his Acheron sanie crassoque ueneno
<sil. pun. 13.572>	aestuat et gelidam eructans cum murmure harenam
<sil. pun. 13.573>	descendit nigra lentus per stagna palude.
<sil. pun. 13.574>	hanc potat saniem non uno Cerberus ore,
<sil. pun. 13.575>	haec et Tisiphones sunt pocula, et atra Megaera
<sil. pun. 13.576>	 hanc sitit ac nullo rabies restinguitur haustu.
<sil. pun. 13.577>	ultimus erumpit lacrimarum fontibus amnis
<sil. pun. 13.578>	ante aulam atque aditus et inexorabile limen. 
<sil. pun. 13.579>	Quanta cohors omni stabulante per atria monstro
<sil. pun. 13.580>	excubat et manis permixto murmure terret!
<sil. pun. 13.581>	 luctus edax Maciesque, malis comes addita morbis,
<sil. pun. 13.582>	et Maeror pastus fletu et sine sanguine Pallor
<sil. pun. 13.583>	Curaeque Insidiaeque atque hinc queribunda Senectus,
<sil. pun. 13.584>	hinc angens utraque manu sua guttura Liuor
<sil. pun. 13.585>	et, deforme malum ac sceleri procliuis, Egestas
<sil. pun. 13.586>	 Errorque infido gressu et Discordia gaudens
<sil. pun. 13.587>	permiscere fretum caelo. sedet ostia Ditis
<sil. pun. 13.588>	centenis suetus Briareus recludere palmis
<sil. pun. 13.589>	et Sphinx uirgineos rictus infecta cruore
<sil. pun. 13.590>	Scyllaque Centaurique truces umbraeque Gigantum.
<sil. pun. 13.591>	 Cerberus hic ruptis peragrat cum Tartara uinclis,
<sil. pun. 13.592>	non ipsa Alecto, non feta furore Megaera
<sil. pun. 13.593>	audet adire ferum, dum fractis mille catenis
<sil. pun. 13.594>	uiperea latrans circumligat ilia cauda. 
<sil. pun. 13.595>	Dextra uasta comas nemorosaque brachia fundit
<sil. pun. 13.596>	 taxus Cocyti rigua frondosior unda.
<sil. pun. 13.597>	hic dirae uolucres pastusque cadauere uultur
<sil. pun. 13.598>	et multus bubo ac sparsis strix sanguine pennis
<sil. pun. 13.599>	Harpyiaeque fouent nidos atque omnibus haerent
<sil. pun. 13.600>	condensae foliis: saeuit stridoribus arbor.
<sil. pun. 13.601>	 has inter formas coniunx Iunonis Auernae
<sil. pun. 13.602>	suggestu residens cognoscit crimina regum.
<sil. pun. 13.603>	stant uincti, seroque piget sub iudice culpae:
<sil. pun. 13.604>	circum errant Furiae Poenarumque omnis imago.
<sil. pun. 13.605>	quam uellent numquam sceptris fulsisse superbis!
<sil. pun. 13.606>	 insultant duro imperio non digna nec aequa
<sil. pun. 13.607>	ad superos passi manes, quaeque ante profari
<sil. pun. 13.608>	non licitum uiuis, tandem permissa queruntur.
<sil. pun. 13.609>	tunc alius saeuis religatur rupe catenis,
<sil. pun. 13.610>	ast alius subigit saxum contra ardua montis,
<sil. pun. 13.611>	 uipereo domat hunc aeterna Megaera flagello.
<sil. pun. 13.612>	talia letiferis restant patienda tyrannis.
<sil. pun. 13.613>	sed te maternos tempus cognoscere uultus,
<sil. pun. 13.614>	cuius prima uenit non tardis passibus umbra.' 
<sil. pun. 13.615>	Astabat fecunda Iouis Pomponia furto.
<sil. pun. 13.616>	 namque ubi cognouit Latio surgentia bella
<sil. pun. 13.617>	Poenorum Venus, insidias anteire laborans
<sil. pun. 13.618>	Iunonis fusa sensim per pectora patrem
<sil. pun. 13.619>	implicuit flamma. quae ni prouisa fuissent,
<sil. pun. 13.620>	Sidonia Iliacas nunc uirgo accenderet aras.
<sil. pun. 13.621>	 ergo ubi gustatus cruor admonuitque Sibylla
<sil. pun. 13.622>	et dedit alternos ambobus noscere uultus,
<sil. pun. 13.623>	sic iuuenis prior: 'O magni mihi numinis instar,
<sil. pun. 13.624>	cara parens, quam, te ut nobis uidisse liceret,
<sil. pun. 13.625>	optassem Stygias uel leto intrare tenebras!
<sil. pun. 13.626>	 quae sors nostra fuit, cui te, cum prima subiret,
<sil. pun. 13.627>	eripuit sine honore dies et funere carpsit?'
<sil. pun. 13.628>	excipit his mater: 'Nullos, o nate, labores
<sil. pun. 13.629>	mors habuit nostra: aetherio dum pondere partum
<sil. pun. 13.630>	exsoluor, miti dextra Cyllenia proles
<sil. pun. 13.631>	 imperio Iouis Elysias deduxit in oras
<sil. pun. 13.632>	attribuitque paris sedes, ubi magna moratur
<sil. pun. 13.633>	Alcidae genetrix, ubi sacro munere Leda.
<sil. pun. 13.634>	uerum age, nate, tuos ortus, ne bella pauescas
<sil. pun. 13.635>	ulla nec in caelum dubites te attollere factis,
<sil. pun. 13.636>	 quando aperire datur nobis, nunc denique disce.
<sil. pun. 13.637>	sola die caperem medio cum forte petitos
<sil. pun. 13.638>	ad requiem somnos, subitus mihi membra ligauit
<sil. pun. 13.639>	amplexus, non ille meo ueniente marito
<sil. pun. 13.640>	adsuetus facilisque mihi. tum luce corusca,
<sil. pun. 13.641>	 implebat quamquam languentia lumina somnu&lt;s&gt;,
<sil. pun. 13.642>	uidi, crede, Iouem. nec me mutata fefellit
<sil. pun. 13.643>	forma dei, quod squalentem conuersus in anguem
<sil. pun. 13.644>	ingenti traxit curuata uolumina gyro.
<sil. pun. 13.645>	sed mihi post partum non ultra ducere uitam
<sil. pun. 13.646>	 concessum. heu, quantum gemui, quod spiritus ante
<sil. pun. 13.647>	haec tibi quam noscenda darem discessit in auras!'
<sil. pun. 13.648>	his alacer colla amplexu materna petebat,
<sil. pun. 13.649>	umbraque ter frustra per inane petita fefellit. 
<sil. pun. 13.650>	Succedunt simulacra uirum concordia, patris
<sil. pun. 13.651>	 unanimique simul patrui. ruit ipse per umbram
<sil. pun. 13.652>	oscula uana petens iuuenis fumoque uolucri
<sil. pun. 13.653>	et nebulis similes animas adprendere certat.
<sil. pun. 13.654>	'Quis te, care pater, quo stabant Itala regna
<sil. pun. 13.655>	exosus Latium deus abstulit? hei mihi! nam cur
<sil. pun. 13.656>	 ulla fuere adeo quibus a te saeuus abessem
<sil. pun. 13.657>	momenta? opposito mutassem pectore mortem.
<sil. pun. 13.658>	quantos funeribus uestris gens Itala passim
<sil. pun. 13.659>	dat gemitus! tumulus uobis censente senatu
<sil. pun. 13.660>	Mauortis geminus surgit per gramina campo.'
<sil. pun. 13.661>	 nec passi plura, in medio sermone loquentis
<sil. pun. 13.662>	sic adeo incipiunt. prior haec genitoris imago:
<sil. pun. 13.663>	'Ipsa quidem uirtus sibimet pulcherrima merces;
<sil. pun. 13.664>	dulce tamen uenit ad manis, cum gratia uitae
<sil. pun. 13.665>	durat apud superos nec edunt obliuia laudem.
<sil. pun. 13.666>	 uerum age, fare, decus nostrum, te quanta fatiget
<sil. pun. 13.667>	militia. heu, quotiens intrat mea pectora terror,
<sil. pun. 13.668>	cum repeto, quam saeuus eas, ubi magna pericla
<sil. pun. 13.669>	contingunt tibi. per nostri, fortissime, leti
<sil. pun. 13.670>	obtestor causas, Martis moderare furori.
<sil. pun. 13.671>	 sat tibi sint documenta domus. octaua terebat
<sil. pun. 13.672>	arentem culmis messem crepitantibus aestas,
<sil. pun. 13.673>	ex quo cuncta mihi calcata meoque subibat
<sil. pun. 13.674>	germano deuicta iugum Tartessia tellus.
<sil. pun. 13.675>	nos miserae muros et tecta renata Sagunto,
<sil. pun. 13.676>	 nos dedimus Baetem nullo potare sub hoste,
<sil. pun. 13.677>	nobis indomitus conuertit terque quaterque
<sil. pun. 13.678>	germanus terga Hannibalis. pro barbara numquam
<sil. pun. 13.679>	impolluta fides! peterem cum uictor adesum
<sil. pun. 13.680>	cladibus Hasdrubalem, subito uenale, cohortes
<sil. pun. 13.681>	 Hispanae, uulgus, Libyci quas fecerat auri
<sil. pun. 13.682>	Hasdrubal, abrupto liquerunt agmine signa.
<sil. pun. 13.683>	tunc hostis socio desertos milite multum
<sil. pun. 13.684>	ditior ipse uiris spisso circumdedit orbe.
<sil. pun. 13.685>	non segnis nobis nec inultis, nate, peracta est
<sil. pun. 13.686>	 illa suprema dies, et laude inclusimus aeuum.' 
<sil. pun. 13.687>	Excipit inde suos frater coniungere casus:
<sil. pun. 13.688>	'Excelsae turris post ultima rebus in artis
<sil. pun. 13.689>	subsidium optaram supremaque bella ciebam.
<sil. pun. 13.690>	fumantis taedas ac lata incendia passim
<sil. pun. 13.691>	 et mille iniecere faces. nil nomine leti
<sil. pun. 13.692>	de superis queror: haud paruo data membra sepulcro
<sil. pun. 13.693>	nostra cremauerunt in morte haerentibus armis.
<sil. pun. 13.694>	sed me luctus habet, geminae ne clade ruinae
<sil. pun. 13.695>	cesserit adfusis oppressa Hispania Poenis.'
<sil. pun. 13.696>	Contra quae iuuenis turbato fletibus ore:
<sil. pun. 13.697>	'Di, quaeso, ut merita est, dignas pro talibus ausis
<sil. pun. 13.698>	Carthago expendat poenas. sed continet acris
<sil. pun. 13.699>	Pyrenes populos qui uestro Marte probatus
<sil. pun. 13.700>	excepit fessos et notis Marcius armis
<sil. pun. 13.701>	 successit bello. fusos quoque fama ferebat
<sil. pun. 13.702>	uictores acie atque exacta piacula caedis.' 
<sil. pun. 13.703>	His laeti rediere duces loca amoena piorum,
<sil. pun. 13.704>	prosequiturque oculis puer adueneratus euntis.
<sil. pun. 13.705>	iamque aderat multa uix adgnoscendus in umbra
<sil. pun. 13.706>	 Paulus et epoto fundebat sanguine uerba:
<sil. pun. 13.707>	'Lux Italum, cuius spectaui Martia facta
<sil. pun. 13.708>	multum uno maiora uiro, descendere nocti
<sil. pun. 13.709>	atque habitanda semel subigit quis uisere regna?'
<sil. pun. 13.710>	cui contra talis effundit Scipio uoces:
<sil. pun. 13.711>	 'Armipotens ductor, quam sunt tua fata per urbem
<sil. pun. 13.712>	lamentata diu! quam paene ruentia tecum
<sil. pun. 13.713>	traxisti ad Stygias Oenotria tecta tenebras.
<sil. pun. 13.714>	tum tibi defuncto tumulum Sidonius hostis
<sil. pun. 13.715>	constituit laudemque tuo quaesiuit honore.'
<sil. pun. 13.716>	 dumque audit lacrimans hostilia funera Paulus,
<sil. pun. 13.717>	ante oculos iam Flaminius, iam Gracchus et aegro
<sil. pun. 13.718>	absumptus Cannis stabat Seruilius ore. 
<sil. pun. 13.719>	Appellare uiros erat ardor et addere uerba,
<sil. pun. 13.720>	sed raptabat amor priscos cognoscere manis.
<sil. pun. 13.721>	 nunc meritum saeua Brutum immortale securi
<sil. pun. 13.722>	nomen, nunc superos aequantem laude Camillum,
<sil. pun. 13.723>	nunc auro Curium non umquam cernit amicum.
<sil. pun. 13.724>	ora Sibylla docet uenientum et nomina pandit.
<sil. pun. 13.725>	hic fraudes pacis Pyrrhumque a limine portae
<sil. pun. 13.726>	 reiecit uisus orbus, tulit ille ruentem
<sil. pun. 13.727>	Thybridis in ripas regem solusque reuulso
<sil. pun. 13.728>	pone ferox ponte exclusit redeuntia regna.
<sil. pun. 13.729>	'Si tibi dulce uirum, primo qui foedera bello
<sil. pun. 13.730>	Phoenicum pepigit, uidisse: hic inclitus ille
<sil. pun. 13.731>	 aequoreis uictor cum classe Lutatius armis.
<sil. pun. 13.732>	si studium et saeuam cognoscere Hamilcaris umbram,
<sil. pun. 13.733>	ille est (cerne procul) cui frons nec morte remissa
<sil. pun. 13.734>	irarum seruat rabiem. si iungere cordi est
<sil. pun. 13.735>	conloquium, sine gustato det sanguine uocem.'
<sil. pun. 13.736>	 atque ubi permissum et sitiens se impleuit imago,
<sil. pun. 13.737>	sic prior increpitat non mitis Scipio uultu:
<sil. pun. 13.738>	'Taliane, o fraudum genitor, sunt foedera uobis,
<sil. pun. 13.739>	aut haec Sicania pepigisti captus in ora?
<sil. pun. 13.740>	bella tuus toto natus contra omnia pacta
<sil. pun. 13.741>	 exercet Latio et perruptis molibus Alpis
<sil. pun. 13.742>	eluctatus adest: feruet gens Itala Marte
<sil. pun. 13.743>	barbarico, et refluunt obstructi stragibus amnes.'
<sil. pun. 13.744>	post quae Poenus ait: 'Decimum modo coeperat annum
<sil. pun. 13.745>	excessisse puer, nostro cum bella Latinis
<sil. pun. 13.746>	 concepit iussu, licitum nec fallere diuos
<sil. pun. 13.747>	iuratos patri. quod si Laurentia uastat
<sil. pun. 13.748>	nunc igni regna et Phrygias res uertere temptat,
<sil. pun. 13.749>	o pietas, o sancta fides, o uera propago!
<sil. pun. 13.750>	atque utinam amissum reparet decus!' inde citato
<sil. pun. 13.751>	 celsus abit gressu, maiorque recessit imago. 
<sil. pun. 13.752>	Exin designat uates, qui iura sub armis
<sil. pun. 13.753>	poscenti dederint populo primique petitas
<sil. pun. 13.754>	miscuerint Italis Piraeo litore leges.
<sil. pun. 13.755>	laetatur spectatque uirum insatiabilis ora
<sil. pun. 13.756>	 Scipio et appellet cunctos, ni magna sacerdos
<sil. pun. 13.757>	admoneat turbae innumera&lt;e&gt;: 'Quot milia toto
<sil. pun. 13.758>	credis in orbe, puer, lustras dum singula uisu,
<sil. pun. 13.759>	descendisse Erebo? nullo non tempore abundans
<sil. pun. 13.760>	umbrarum huc agitur torrens, uectatque capaci
<sil. pun. 13.761>	 agmina mole Charon, et sufficit improba puppis.'
<sil. pun. 13.762>	post haec ostendens iuuenem sic uirgo profatur:
<sil. pun. 13.763>	'Hic ille est, tellure uagus qui uictor in omni
<sil. pun. 13.764>	cursu signa tulit, cui peruia Bactra Dahaeque,
<sil. pun. 13.765>	qui Gangen bibit et Pellaeo ponte Niphaten
<sil. pun. 13.766>	 astrinxit, cui stant sacro sua moenia Nilo.'
<sil. pun. 13.767>	incipit Aeneades: 'Libyci certissima proles
<sil. pun. 13.768>	Hammonis, quando exuperat tua gloria cunctos
<sil. pun. 13.769>	indubitata duces similique cupidine rerum
<sil. pun. 13.770>	pectora nostra calent, quae te uia, fare, superbum
<sil. pun. 13.771>	 ad decus et summas laudum perduxerit arces.'
<sil. pun. 13.772>	ille sub haec: 'Turpis lenti sollertia Martis.
<sil. pun. 13.773>	audendo bella expedias. pigra extulit artis
<sil. pun. 13.774>	haud umquam sese uirtus. tu magna gerendi
<sil. pun. 13.775>	praecipita tempus: mors atra impendet agenti.'
<sil. pun. 13.776>	 haec effatus abit. Croesi mox aduolat umbra,
<sil. pun. 13.777>	diues apud superos, sed mors aequarat egenis. 
<sil. pun. 13.778>	Atque hic Elysio tendentem limite cernens
<sil. pun. 13.779>	effigiem iuuenis, caste cui uitta ligabat
<sil. pun. 13.780>	purpurea effusos per colla nitentia crines,
<sil. pun. 13.781>	 'Dic,' ait 'hic quinam, uirgo? nam luce refulget
<sil. pun. 13.782>	praecipua frons sacra uiro, multaeque secuntur
<sil. pun. 13.783>	mirantes animae et laeto clamore frequentant.
<sil. pun. 13.784>	qui uultus! quam, si Stygia non esset in umbra,
<sil. pun. 13.785>	dixissem facile esse deum!' 'Non falleris:' inquit
<sil. pun. 13.786>	 docta comes Triuiae 'meruit deus esse uideri,
<sil. pun. 13.787>	et fuit in tanto non paruum pectore numen.
<sil. pun. 13.788>	carmine complexus terram, mare, sidera, manis
<sil. pun. 13.789>	et cantu Musas et Phoebum aequauit honore.
<sil. pun. 13.790>	atque haec cuncta prius quam cerneret ordine terris 
<sil. pun. 13.791>	 prodidit ac uestram tulit usque ad sidera Troiam.'
<sil. pun. 13.792>	Scipio perlustrans oculis laetantibus umbram,
<sil. pun. 13.793>	'Si nunc fata darent, ut Romula facta per orbem
<sil. pun. 13.794>	hic caneret uates, quanto maiora futuros
<sil. pun. 13.795>	facta eadem intrarent hoc' inquit 'teste nepotes!
<sil. pun. 13.796>	 felix Aeacide, cui tali contigit ore
<sil. pun. 13.797>	gentibus ostendi, creuit tua carmine uirtus.' 
<sil. pun. 13.798>	Sed, quae tanta adeo gras&lt;s&gt;antum turba, requirens,
<sil. pun. 13.799>	heroum effigies maiorisque accipit umbras.
<sil. pun. 13.800>	inuicto stupet Aeacide, stupet Hectore magno
<sil. pun. 13.801>	 Aiacisque gradum uenerandaque Nestoris ora
<sil. pun. 13.802>	miratur, geminos aspectat laetus Atridas
<sil. pun. 13.803>	iamque Ithacum corde aequantem Peleia facta.
<sil. pun. 13.804>	uicturam hinc cernit Ledaei Castoris umbram:
<sil. pun. 13.805>	alternam lucem peragebat in aethere Pollux.
<sil. pun. 13.806>	Sed subito uultus monstrata Lauinia traxit.
<sil. pun. 13.807>	nam uirgo admonuit tempus cognoscere manis
<sil. pun. 13.808>	femineos, ne cunctantem lux alma uocaret.
<sil. pun. 13.809>	'Felix haec' inquit 'Veneris nurus ordine longo
<sil. pun. 13.810>	Troiugenas iunxit sociata prole Latinis.
<sil. pun. 13.811>	 uis et Martigenae thalamos spectare Quirini?
<sil. pun. 13.812>	Hersiliam cerne: hirsutos cum sperneret olim
<sil. pun. 13.813>	gens uicina procos, pastori rapta marito
<sil. pun. 13.814>	intrauitque casae culmique e stramine fultum
<sil. pun. 13.815>	pressit laeta torum et soceros reuocauit ab armis.
<sil. pun. 13.816>	 aspice Carmentis gressus. Euandria mater
<sil. pun. 13.817>	haec fuit et uestros tetigit praesaga labores.
<sil. pun. 13.818>	uis et, quos Tanaquil uultus gerat? haec quoque castae
<sil. pun. 13.819>	augurio ualuit mentis uenturaque dixit
<sil. pun. 13.820>	regna uiro et dextros agnouit in alite diuos.
<sil. pun. 13.821>	 ecce pudicitiae Latium decus, inclita leti
<sil. pun. 13.822>	fert frontem atque oculos terrae Lucretia fixos.
<sil. pun. 13.823>	non datur, heu tibi, Roma (nec est, quod malle deceret),
<sil. pun. 13.824>	hanc laudem retinere diu. Verginia iuxta,
<sil. pun. 13.825>	cerne, cruentato uulnus sub pectore seruat,
<sil. pun. 13.826>	 tristia defensi ferro monumenta pudoris,
<sil. pun. 13.827>	et patriam laudat miserando in uulnere dextram.
<sil. pun. 13.828>	illa est, quae Thybrim, quae fregit Lydia bella,
<sil. pun. 13.829>	nondum passa marem, qualis optabit habere
<sil. pun. 13.830>	quondam Roma uiros, contemptrix Cloelia sexus.'
<sil. pun. 13.831>	 cum subito aspectu turbatus Scipio poscit,
<sil. pun. 13.832>	quae poenae causa, et qui sint in crimine manes,
<sil. pun. 13.833>	tum uirgo: 'Patrios fregit quae curribus artus
<sil. pun. 13.834>	et stetit adductis super ora trementia frenis,
<sil. pun. 13.835>	Tullia non ullos satis exhaustura labores
<sil. pun. 13.836>	 ardenti Phlegethonte natat. fornacibus atris
<sil. pun. 13.837>	fons rapidus furit atque ustas sub gurgite cautes
<sil. pun. 13.838>	egerit et scopulis pulsat flagrantibus ora.
<sil. pun. 13.839>	illa autem, quae tondetur praecordia rostro
<sil. pun. 13.840>	alitis (en quantum resonat plangentibus alis
<sil. pun. 13.841>	 armiger ad pastus rediens Iouis!), hostibus arcem
<sil. pun. 13.842>	uirgo, immane nefas, adamato prodidit auro
<sil. pun. 13.843>	Tarpeia et pactis reserauit claustra Sabinis.
<sil. pun. 13.844>	iuxta (nonne uides? neque enim leuiora domantur
<sil. pun. 13.845>	delicta) inlatrat ieiunis faucibus Orthrus,
<sil. pun. 13.846>	 armenti quondam custos immanis Hiberi,
<sil. pun. 13.847>	et morsu petit et polluto euiscerat ungue.
<sil. pun. 13.848>	nec par poena tamen sceleri: sacraria Vestae
<sil. pun. 13.849>	polluit exuta sibi uirginitate sacerdos.
<sil. pun. 13.850>	sed satis haec uidisse, satis.'
<sil. pun. 13.851>	Mox deinde: 'Videnti
<sil. pun. 13.852>	nunc animas tibi, quae potant obliuia, paucas
<sil. pun. 13.853>	in fine enumerasse paro et remeare tenebris.
<sil. pun. 13.854>	hic Marius: nec multa dies iam restat ituro
<sil. pun. 13.855>	aetheriam in lucem. ueniet tibi origine parua
<sil. pun. 13.855>	in longum imperium consul. nec Sulla morari
<sil. pun. 13.856>	 iussa potest aut amne diu potare soporo:
<sil. pun. 13.857>	lux uocat et nulli diuum mutabile fatum.
<sil. pun. 13.858>	imperium hic primus rapiet, sed gloria culpae,
<sil. pun. 13.859>	quod reddet solus, nec tanto in nomine quisquam
<sil. pun. 13.860>	existet, Sullae qui se uelit esse secundum.
<sil. pun. 13.861>	 ille, hirta cui subrigitur coma fronte, decorum
<sil. pun. 13.862>	et gratum terris Magnus caput: ille deum gens,
<sil. pun. 13.863>	stelligerum attollens apicem, Troianus Iulo
<sil. pun. 13.864>	Caesar auo. quantas moles, cum sede reclusa
<sil. pun. 13.865>	hinc tandem erumpent, terraque marique mouebunt!
<sil. pun. 13.866>	 heu miseri, quotiens toto pugnabitis orbe,
<sil. pun. 13.867>	nec leuiora lues quam uictus crimina, uictor.' 
<sil. pun. 13.868>	Tum iuuenis lacrimans: 'Restare haec ordine duro
<sil. pun. 13.869>	lamentor rebus Latiis. sed luce remota
<sil. pun. 13.870>	si nulla est uenia et merito mors ipsa laborat,
<sil. pun. 13.871>	 perfidiae Poenus quibus aut Phlegethontis in undis
<sil. pun. 13.872>	exuret ductor scelus, aut quae digna renatos
<sil. pun. 13.873>	ales in aeternum laniabit morsibus artus?'
<sil. pun. 13.874>	'Ne metue:' exclamat uates 'non uita sequetur
<sil. pun. 13.875>	inuiolata uirum: patria non ossa quiescent.
<sil. pun. 13.876>	 namque ubi fractus opum magnae certamine pugnae
<sil. pun. 13.877>	pertulerit uinci turpemque orare salutem,
<sil. pun. 13.878>	rursus bella uolet Macetum instaurare sub armis.
<sil. pun. 13.879>	damnatusque doli desertis coniuge fida
<sil. pun. 13.880>	et dulci nato linquet Carthaginis arces
<sil. pun. 13.881>	 atque una profugus lustrabit caerula puppe.
<sil. pun. 13.882>	hinc Cilicis Tauri saxosa cacumina uiset.
<sil. pun. 13.883>	pro! quanto leuius mortalibus aegra subire
<sil. pun. 13.884>	seruitia atque hiemes aestusque fugamque fretumque
<sil. pun. 13.885>	atque famem, quam posse mori! post Itala bella
<sil. pun. 13.886>	 Assyrio famulus regi falsusque cupiti
<sil. pun. 13.887>	Ausoniae motus dubio petet aequora uelo,
<sil. pun. 13.888>	donec Prusiacas delatus segniter oras
<sil. pun. 13.889>	altera seruitia imbelli patietur in aeuo
<sil. pun. 13.890>	et latebram munus regni. perstantibus inde
<sil. pun. 13.891>	 Aeneadis reddique sibi poscentibus hostem,
<sil. pun. 13.892>	pocula furtiuo rapiet properata ueneno
<sil. pun. 13.893>	ac tandem terras longa formidine soluet.' 
<sil. pun. 13.894>	Haec uates, Erebique cauis se reddidit umbris.
<sil. pun. 13.895>	tum laetus socios iuuenis portumque reuisit.

<sil. pun. 14.1>	Flectite nunc uestros, Heliconis numina, cantus
<sil. pun. 14.2>	Ortygiae pelagus Siculique ad litoris urbes.
<sil. pun. 14.3>	muneris hic uestri labor est, modo Daunia regna
<sil. pun. 14.4>	Aeneadum, modo Sicanios accedere portus,
<sil. pun. 14.5>	aut Macetum lustrare domos et Achaica rura
<sil. pun. 14.6>	aut uaga Sardoo uestigia tinguere fluctu
<sil. pun. 14.7>	uel Tyriae quondam regnata mapalia genti
<sil. pun. 14.8>	extremumue diem et terrarum inuisere metas.
<sil. pun. 14.9>	sic poscit sparsis Mauors agitatus in oris.
<sil. pun. 14.10>	ergo age, qua litui, qua ducunt bella, sequamur.
<sil. pun. 14.11>	Ausoniae pars magna iacet Trinacria tellus,
<sil. pun. 14.12>	ut semel expugnante Noto et uastantibus undis
<sil. pun. 14.13>	accepit freta caeruleo propulsa tridente.
<sil. pun. 14.14>	namque per occultum caeca ui turbinis olim
<sil. pun. 14.15>	impactum pelagus laceratae uiscera terrae
<sil. pun. 14.16>	discidit et medio perrumpens arua profundo
<sil. pun. 14.17>	cum populis pariter conuulsis transtulit urbes.
<sil. pun. 14.18>	ex illo seruans rapidus diuortia Nereus
<sil. pun. 14.19>	saeuo diuiduos coniungi pernegat aestu.
<sil. pun. 14.20>	sed spatium, quod dissociat consortia terrae,
<sil. pun. 14.21>	latratus fama est (sic arta interuenit unda)
<sil. pun. 14.22>	et matutinos uolucrum tramittere cantus.
<sil. pun. 14.23>	multa solo uirtus: iam reddere faenus aratris,
<sil. pun. 14.24>	iam montis umbrare olea, dare nomina Baccho
<sil. pun. 14.25>	cornipedemque citum lituis generasse ferendis,
<sil. pun. 14.26>	nectare Cecropias Hyblaeo accedere ceras.
<sil. pun. 14.27>	hic et Paeonios arcano sulphure fontis,
<sil. pun. 14.28>	hic Phoebo digna et Musis uenerabere uatum
<sil. pun. 14.29>	ora excellentum, sacras qui carmine siluas
<sil. pun. 14.30>	quique Syracosia resonant Helicona camena.
<sil. pun. 14.31>	promptae gens linguae, ast eadem, cum bella cieret,
<sil. pun. 14.32>	portus aequoreis sueta insignire tropaeis. 
<sil. pun. 14.33>	Post dirum Antipha&lt;t&gt;ae sceptrum et Cyclopia regna
<sil. pun. 14.34>	uomere uerterunt primum noua rura Sicano--
<sil. pun. 14.35>	Pyrene misit populos, qui nomen ab amne
<sil. pun. 14.36>	ascitum patrio terrae imposuere uacanti.
<sil. pun. 14.37>	mox Ligurum pubes Siculo ductore nouauit
<sil. pun. 14.38>	possessis bello mutata uocabula regnis.
<sil. pun. 14.39>	nec Cres dedecori fuit accola: duxerat actos
<sil. pun. 14.40>	moenibus e centum non fausta ad proelia Minos,
<sil. pun. 14.41>	Daedaleam repetens poenam. qui fraude nefanda
<sil. pun. 14.42>	postquam perpetuas iudex concessit ad umbras
<sil. pun. 14.43>	Cocalidum insidiis, fesso Minoia turba
<sil. pun. 14.44>	bellandi studio Siculis subsedit in oris.
<sil. pun. 14.45>	miscuerunt Phrygiam prolem Troianus Acestes
<sil. pun. 14.46>	Troianusque Helymus, structis qui pube secuta
<sil. pun. 14.47>	in longum ex sese donarunt nomina muris.
<sil. pun. 14.48>	nec Zanclaea gerunt obscuram moenia famam,
<sil. pun. 14.49>	dextera quam tribuit posito Saturnia telo.
<sil. pun. 14.50>	sed decus Hennaeis haud ullum pulchrius oris,
<sil. pun. 14.51>	quam quae Sisyphio fundauit nomen ab Isth&lt;m&gt;o
<sil. pun. 14.52>	et multum ante alias Ephyraeis fulget alumnis.
<sil. pun. 14.53>	hic Arethusa suum piscoso fonte receptat
<sil. pun. 14.54>	Alpheon sacrae portantem signa coronae. 
<sil. pun. 14.55>	At non aecus amat Trinacria Mulciber antra.
<sil. pun. 14.56>	nam Lipare uastis subter depasta caminis
<sil. pun. 14.57>	sulphureum uomit exeso de uertice fumum.
<sil. pun. 14.58>	ast Aetna eructat tremefactis cautibus ignis
<sil. pun. 14.59>	inclusi gemitus, pelagique imitata furorem
<sil. pun. 14.60>	murmure per caecos tonat inrequieta fragoris
<sil. pun. 14.61>	nocte dieque simul. fonte e Phlegethontis ut atro
<sil. pun. 14.62>	flammarum exundat torrens piceaque procella
<sil. pun. 14.63>	semiambusta rotat liquefactis saxa cauernis.
<sil. pun. 14.64>	sed quamquam largo flammarum exaestuet intus
<sil. pun. 14.65>	turbine et adsidue subnascens profluat ignis,
<sil. pun. 14.66>	summo cana iugo cohibet, mirabile dictu,
<sil. pun. 14.67>	uicinam flammis glaciem, aeternoque rigore
<sil. pun. 14.68>	ardentes horrent scopuli: stat uertice celsi
<sil. pun. 14.69>	collis hiemps calidaque niuem tegit atra fauilla. 
<sil. pun. 14.70>	Quid referam Aeolio regnatas nomine terras
<sil. pun. 14.71>	uentorumque domos atque addita claustra procellis?
<sil. pun. 14.72>	hic uersi penitus Pelopea ad regna Pachyni
<sil. pun. 14.73>	pulsata Ionio respondent saxa profundo.
<sil. pun. 14.74>	hic contra Libyamque situm Caurosque furentis
<sil. pun. 14.75>	cernit deuexas Lilybaeon nobile chelas.
<sil. pun. 14.76>	at, qua diuersi lateris frons tertia terrae
<sil. pun. 14.77>	uergit in Italiam prolato ad litora dorso,
<sil. pun. 14.78>	celsus harenosa tollit se mole Pelorus. 
<sil. pun. 14.79>	His longo mitis placide dominator in aeuo
<sil. pun. 14.80>	praefuerat terris Hieron, tractare sereno
<sil. pun. 14.81>	imperio uulgum pollens et pectora nullo
<sil. pun. 14.82>	parentum exagitare metu, pactamque per aras
<sil. pun. 14.83>	haud facilis temerare fidem socialia iura
<sil. pun. 14.84>	Ausoniis multos seruarat casta per annos.
<sil. pun. 14.85>	uerum, ubi fata uirum fragili soluere senecta,
<sil. pun. 14.86>	primaeuo cessit sceptrum exitiale nepoti,
<sil. pun. 14.87>	et placida indomitos accepit regia mores.
<sil. pun. 14.88>	namque bis octonis nondum rex praeditus annis
<sil. pun. 14.89>	caligare alto in solio nec pondera regni
<sil. pun. 14.90>	posse pati et nimium fluxis confidere rebus.
<sil. pun. 14.91>	iamque breui nullum, delicta tuentibus armis,
<sil. pun. 14.92>	fas notum ignotumque nefas. uilissima regi
<sil. pun. 14.93>	cura pudor. tam praecipiti materna furori
<sil. pun. 14.94>	Pyrrhus origo dabat stimulos proauique superbum
<sil. pun. 14.95>	Aeacidae genus atque aeternus carmine Achilles.
<sil. pun. 14.96>	ergo ardor subitus Poenorum incepta fouendi,
<sil. pun. 14.97>	nec sceleri mora: &lt;iam&gt; iungit noua foedera, pacto
<sil. pun. 14.98>	cederet ut Siculis uictor Sidonius oris.
<sil. pun. 14.99>	sed stabant Poenae, tumulumque negabat Erinys,
<sil. pun. 14.100>	qua modo pactus erat socium non cernere, terra.
<sil. pun. 14.101>	saeuos namque pati fastus iuuenemque cruento
<sil. pun. 14.102>	flagrantem luxu et miscentem turpia diris
<sil. pun. 14.103>	haud ultra faciles, quos ira metusque coquebat,
<sil. pun. 14.104>	iurati obtruncant. nec iam modus ensibus: addunt
<sil. pun. 14.105>	femineam caedem atque insontum rapta sororum
<sil. pun. 14.106>	corpora prosternunt ferro. noua saeuit in armis
<sil. pun. 14.107>	libertas iactatque iugum: pars Punica castra,
<sil. pun. 14.108>	pars Italos et nota uolunt, nec turba furentum
<sil. pun. 14.109>	defit quae neutro sociari foedere malit. 
<sil. pun. 14.110>	Tali Trinacriae motu rebusque Sicanis
<sil. pun. 14.111>	exitio regis trepidis, sublimis honore
<sil. pun. 14.112>	(tertia nam Latios renouarat purpura fasces)
<sil. pun. 14.113>	Marcellus classem Zanclaeis appulit oris.
<sil. pun. 14.114>	atque ubi cuncta uiro caedesque exposta tyranni
<sil. pun. 14.115>	ambiguaeque hominum mentes, Carthaginis arma
<sil. pun. 14.116>	quos teneant et quanta locos, quod uulgus amicum
<sil. pun. 14.117>	duret Troiugenis, quantos Arethusa tumores
<sil. pun. 14.118>	concipiat perstetque suas non pandere portas,
<sil. pun. 14.119>	incumbit bello ac totam per proxima raptim
<sil. pun. 14.120>	armorum effundit flammato pectore pestem.
<sil. pun. 14.121>	non aliter Boreas, Rhodopes a uertice praeceps
<sil. pun. 14.122>	cum sese immisit decimoque uolumine pontum
<sil. pun. 14.123>	expulit in terras, sequitur cum murmure molem
<sil. pun. 14.124>	eiecti maris et stridentibus adfremit alis.
<sil. pun. 14.125>	prima Leontinos uastarunt proelia campos,
<sil. pun. 14.126>	regnatam diro quondam Laestrygone terram.
<sil. pun. 14.127>	instabat ductor, cui tarde uincere Graias
<sil. pun. 14.128>	par erat ac uinci turmas. ruit aequore toto
<sil. pun. 14.129>	(femineum credas maribus concurrere uulgum)
<sil. pun. 14.130>	et Cereri placitos fecundat sanguine campos.
<sil. pun. 14.131>	sternuntur passim, pedibusque euadere letum
<sil. pun. 14.132>	eripuit rapidus Mauors. nam ut cuique salutem
<sil. pun. 14.133>	promisit fuga, praeueniens dux occupat ense.
<sil. pun. 14.134>	'Ite, gregem metite imbellem ac succidite ferro:'
<sil. pun. 14.135>	clamat cunctantis urgens umbone cateruas
<sil. pun. 14.136>	'pigro luctandi studio certamen in umbra
<sil. pun. 14.137>	molle pati docta et gaudens splendescere oliuo
<sil. pun. 14.138>	stat, mediocre decus uincentum, ignaua iuuentus.
<sil. pun. 14.139>	haec laus sola datur, si uiso uincitis hoste.'
<sil. pun. 14.140>	ingruit audito ductore exercitus omnis,
<sil. pun. 14.141>	solaque, quod superest, secum certamina norunt,
<sil. pun. 14.142>	quis dextra antistet spoliisque excellat opimis.
<sil. pun. 14.143>	Euboici non per scopulos inlisa Caphereo
<sil. pun. 14.144>	Euripi magis unda furit, pontumue sonantem
<sil. pun. 14.145>	eicit angusto uiolentius ore Propontis,
<sil. pun. 14.146>	nec feruet maiore fretum rapiturque tumultu
<sil. pun. 14.147>	quod ferit Herculeas extremo sole columnas. 
<sil. pun. 14.148>	Mite tamen dextrae decus inter proelia tanta
<sil. pun. 14.149>	enituit fama. miles Tyrrhenus (Asilo
<sil. pun. 14.150>	nomen erat) captus quondam ad Trasimenna fluenta,
<sil. pun. 14.151>	seruitium facile et dominantis mollia iussa
<sil. pun. 14.152>	expertus Beryae, patrias remearat ad oras
<sil. pun. 14.153>	sponte fauentis eri, repetitisque impiger armis
<sil. pun. 14.154>	tum ueteres Siculo casus Mauorte piabat.
<sil. pun. 14.155>	atque is, dum medios inter fera proelia miscet,
<sil. pun. 14.156>	inlatus Beryae, cui, pacta ad regia misso
<sil. pun. 14.157>	Poenorum a populis sociataque bella gerenti,
<sil. pun. 14.158>	aerato cassis munimine clauserat ora,
<sil. pun. 14.159>	inuadit ferro iuuenem trepideque ferentem
<sil. pun. 14.160>	instabilis retro gressus prosternit harena.
<sil. pun. 14.161>	at miser audita uictoris uoce trementem
<sil. pun. 14.162>	cunctantemque animam Stygia ceu sede reducens,
<sil. pun. 14.163>	cassidis a mento male fidae uincula rumpit
<sil. pun. 14.164>	iungebatque preces atque addere uerba parabat.
<sil. pun. 14.165>	sed subito aspectu et noto conterritus ore
<sil. pun. 14.166>	Tyrrhenus ferrumque manu reuocauit et ultro
<sil. pun. 14.167>	talia cum gemitu lacrimis effudit obortis:
<sil. pun. 14.168>	'Ne, quaeso, supplex lucem dubiusque precare:
<sil. pun. 14.169>	fas hostem seruare mihi. multo optimus ille
<sil. pun. 14.170>	militiae, cui postremum est primumque, tueri
<sil. pun. 14.171>	inter bella fidem: tu letum euadere nobis
<sil. pun. 14.172>	das prior et seruas nondum seruatus ab hoste.
<sil. pun. 14.173>	haud equidem dignum memet, quae tristia uidi,
<sil. pun. 14.174>	abnuerim dignumque iterum in peiora reuolui,
<sil. pun. 14.175>	si tibi per medios ignis mediosque per ensis
<sil. pun. 14.176>	non dederit mea dextra uiam.' sic fatur et ultro
<sil. pun. 14.177>	attollit uitaque exaequat munera uitae. 
<sil. pun. 14.178>	At, compos Sicula primum certaminis ora
<sil. pun. 14.179>	coepti, Marcellus uictricia signa quieto
<sil. pun. 14.180>	agmine progrediens Ephyraea ad moenia uertit.
<sil. pun. 14.181>	inde Syracosias castris circumdedit arces.
<sil. pun. 14.182>	sed ferri languebat amor. sedare monendo
<sil. pun. 14.183>	pectora caeca uirum atque iras euellere hauebat.
<sil. pun. 14.184>	nec (renuant si forte sibi et si mitia malle
<sil. pun. 14.185>	credant esse metum) laxis seruatur omissa
<sil. pun. 14.186>	obsidio claustris: quin contra intentior ipse
<sil. pun. 14.187>	inuigilat cautis, fronte imperterritus, armis
<sil. pun. 14.188>	et struit arcana necopina pericula cura.
<sil. pun. 14.189>	haud secus Eridani stagnis ripaue Caystri
<sil. pun. 14.190>	innatat albus olor pronoque immobile corpus
<sil. pun. 14.191>	dat fluuio et pedibus tacitas eremigat undas. 
<sil. pun. 14.192>	Interea, dum incerta labat sententia clausis,
<sil. pun. 14.193>	exciti populi atque urbes socia arma ferebant:
<sil. pun. 14.194>	incumbens Messena freto minimumque reuulsa
<sil. pun. 14.195>	discreta Italia atque Osco memorabilis ortu:
<sil. pun. 14.196>	tum Catane, nimium ardenti uicina Typhoeo
<sil. pun. 14.197>	et generasse pios quondam celeberrima fratres,
<sil. pun. 14.198>	et cui non licitum fatis, Camarina, moueri:
<sil. pun. 14.199>	tum, quae nectareis uocat ad certamen Hymetton,
<sil. pun. 14.200>	audax Hybla, fauis, palmaque arbusta Selinus
<sil. pun. 14.201>	et, iusti quondam portus, nunc litore solo
<sil. pun. 14.202>	subsidium infidum fugientibus aequora, Myl&lt;a&gt;e:
<sil. pun. 14.203>	necnon altus Eryx, necnon e uertice celso
<sil. pun. 14.204>	Centuripae largoque uirens Entella Lyaeo,
<sil. pun. 14.205>	Entella, Hectoreo dilectum nomen Acestae.
<sil. pun. 14.206>	non T&lt;h&gt;apsos, non e tumulis glacialibus Acrae
<sil. pun. 14.207>	defuerunt. Agyrina manus geminoque Lacone
<sil. pun. 14.208>	Tyndaris attollens sese adfluit. altus equorum
<sil. pun. 14.209>	mille rapit turmam atque hinnitibus aera flammat
<sil. pun. 14.210>	pulueream uoluens Acragas ad inania nubem.
<sil. pun. 14.211>	ductor Grosphus erat, cuius caelata gerebat
<sil. pun. 14.212>	taurum parma trucem, poenae monimenta uetustae.
<sil. pun. 14.213>	ille, ubi torreret subiectis corpora flammis,
<sil. pun. 14.214>	mutabat gemitus mugitibus, actaque ueras
<sil. pun. 14.215>	credere erat stabulis armenta effundere uoces,
<sil. pun. 14.216>	haud impune quidem: nam dirae conditor artis
<sil. pun. 14.217>	ipse suo moriens immugit flebile tauro.
<sil. pun. 14.218>	uenit ab amne trahens nomen Gela, uenit Halaesa
<sil. pun. 14.219>	et qui praesenti domitant periura Palici
<sil. pun. 14.220>	pectora supplicio, Troianaque uenit Acesta,
<sil. pun. 14.221>	quique per Aetnaeos Acis petit aequora fines
<sil. pun. 14.222>	et dulci gratam Nereida perluit unda.
<sil. pun. 14.223>	aemulus ille tuo quondam, Polypheme, calori,
<sil. pun. 14.224>	dum fugit agrestem uiolenti pectoris iram,
<sil. pun. 14.225>	in tenuis liquefactus aquas euasit et hostem
<sil. pun. 14.226>	et tibi uictricem, Galatea, immiscuit undam.
<sil. pun. 14.227>	necnon qui potant Hypsamque Alabimque sonoro&lt;s&gt;
<sil. pun. 14.228>	et perlucentem splendenti gurgite Achaten,
<sil. pun. 14.229>	qui fontis, uage Chrysa, tuos et pauperis aluei
<sil. pun. 14.230>	Hipparin ac facilem superari gurgite parco
<sil. pun. 14.231>	Pantagian rapidique colunt uada flaua Syma&lt;e&gt;thi.
<sil. pun. 14.232>	litora Thermarum, prisca dotata camena,
<sil. pun. 14.233>	armauere suos, qua mergitur Himera ponto
<sil. pun. 14.234>	Aeolio. nam diuiduas se scindit in oras
<sil. pun. 14.235>	nec minus occasus petit incita quam petit ortus.
<sil. pun. 14.236>	Nebrodes gemini nutrit diuortia fontis,
<sil. pun. 14.237>	quo mons Sicania non surgit ditior umbrae.
<sil. pun. 14.238>	Henna deum lucis sacra&lt;s&gt; dedit ardua dextra&lt;s&gt;.
<sil. pun. 14.239>	hic specus ingentem laxans telluris hiatum
<sil. pun. 14.240>	caecum iter ad manis tenebroso limite pandit,
<sil. pun. 14.241>	qua nouus ignotas Hymenaeus uenit in oras,
<sil. pun. 14.242>	hac Stygius quondam stimulante cupidine rector
<sil. pun. 14.243>	ausus adire diem, maestoque Acheronte relicto
<sil. pun. 14.244>	egit in inlicitas currum per inania terras.
<sil. pun. 14.245>	tum rapta praeceps Hennaea uirgine flexit
<sil. pun. 14.246>	attonitos caeli uisus lucemque pauentis
<sil. pun. 14.247>	in Styga rursus equos et praedam condidit umbris.
<sil. pun. 14.248>	Romanos Petraea duces, Romana petiuit
<sil. pun. 14.249>	foedera Callipolis lapidosique Engyon arui,
<sil. pun. 14.250>	Hadranum Ergetiumque simul telaque superba
<sil. pun. 14.251>	lanigera Melite et litus piscosa Calacte,
<sil. pun. 14.252>	quaeque procelloso Cephaloedias ora profundo
<sil. pun. 14.253>	caeruleis horret campis pascentia cete,
<sil. pun. 14.254>	et qui correptas sorbentem uerticis haustu
<sil. pun. 14.255>	atque iterum e fundo iaculantem ad sidera puppis
<sil. pun. 14.256>	Tauromenitana cernunt de sede Charybdim.
<sil. pun. 14.257>	haec Latium manus et Laurentia signa fouebat. 
<sil. pun. 14.258>	Cetera Elissaeis aderat gens Sicana uotis.
<sil. pun. 14.259>	mille Agathy&lt;r&gt;na dedit perflataque Trogilos Austris,
<sil. pun. 14.260>	mille Thoanteae sedes Phacelina Dianae.
<sil. pun. 14.261>	tergemino uenit numero fecunda Panhormos,
<sil. pun. 14.262>	seu siluis sectere feras seu retibus aequor
<sil. pun. 14.263>	uerrere seu caelo libeat traxisse uolucrem.
<sil. pun. 14.264>	non Herbesos iners, non Naulocha pigra pericli
<sil. pun. 14.265>	sederunt, non frondosis Morgentia campis
<sil. pun. 14.266>	abstinuit Marte infido. comitata Menaeis
<sil. pun. 14.267>	uenit Amastra uiris et paruo nomine Tisse
<sil. pun. 14.268>	et Netum et Mutyce pubesque liquentis Achaeti.
<sil. pun. 14.269>	Sidonios Drepane atque undae clamosus Helorus
<sil. pun. 14.270>	et mox seruili uastata Triocala bello,
<sil. pun. 14.271>	Sidonios Arbela ferox et celsus Ietas
<sil. pun. 14.272>	et bellare Tabas docilis Cossyraque parua
<sil. pun. 14.273>	nec maior~ Megara iunctae concordibus ausis
<sil. pun. 14.274>	iuuere et strato Gaulum spectabile ponto,
<sil. pun. 14.275>	cum sonat alcyones cantu nidosque natantis
<sil. pun. 14.276>	immota gestat sopitis fluctibus unda.
<sil. pun. 14.277>	ipsa Syracusae patulos urbs inclita muro&lt;s&gt;
<sil. pun. 14.278>	milite collecto uariisque impleuerat armis.
<sil. pun. 14.279>	ductores facilem impelli laetamque tumultus
<sil. pun. 14.280>	uaniloquo plebem furiabant insuper ore:
<sil. pun. 14.281>	numquam hoste intratos muros et quattuor arces,
<sil. pun. 14.282>	et Salaminiacis quantam Eoisque tropaeis
<sil. pun. 14.283>	ingenio portus urbs inuia fecerit umbram,
<sil. pun. 14.284>	spectatum proauis: ter centum ante ora triremes
<sil. pun. 14.285>	unum naufragium, mersasque impune profundo
<sil. pun. 14.286>	clade pharetrigeri subnixas regis Athenas.
<sil. pun. 14.287>	flammabant uulgum geniti Carthagine fratres,
<sil. pun. 14.288>	Poeni matre genus, sed quos, sub crimine pulsus
<sil. pun. 14.289>	urbe Syracosia, Libycis eduxerat oris
<sil. pun. 14.290>	Trinacrius genitor, geminaque a stirpe parentum
<sil. pun. 14.291>	astus miscebant Tyrios leuitate Sicana. 
<sil. pun. 14.292>	Quae cernens ductor, postquam immedicabile uisum
<sil. pun. 14.293>	seditio, atque ultro bellum surgebat ab hoste,
<sil. pun. 14.294>	testatus diuos Siculorum amnesque lacusque
<sil. pun. 14.295>	et fontis, Arethusa, tuos, ad bella uocari
<sil. pun. 14.296>	inuitum (quae sponte diu non sumpserit, hostem
<sil. pun. 14.297>	induere arma sibi), telorum turbine uasto
<sil. pun. 14.298>	adgreditur muros atque armis intonat urbi.
<sil. pun. 14.299>	par omnis simul ira rapit, certantque ruuntque.
<sil. pun. 14.300>	turris multiplici surgens ad sidera tecto
<sil. pun. 14.301>	exibat, tabulata decem cui crescere Graius
<sil. pun. 14.302>	fecerat et multas nemorum consumpserat umbras.
<sil. pun. 14.303>	armatam hinc igni pinum et deuoluere saxa
<sil. pun. 14.304>	certabant calidaeque picis diffundere pestem.
<sil. pun. 14.305>	huic procul ardentem iaculatus lampada Cimber
<sil. pun. 14.306>	conicit et lateri telum exitiabile figit.
<sil. pun. 14.307>	pascitur adiutu&lt;s&gt; Vulcanus turbine uenti,
<sil. pun. 14.308>	gliscentemque trahens turris per uiscera labem
<sil. pun. 14.309>	perque altam molem et totiens nascentia tecta
<sil. pun. 14.310>	scandit ouans rapidusque uorat crepitantia flammis
<sil. pun. 14.311>	ro&lt;bo&gt;ra et, ingenti simul exundante uapore
<sil. pun. 14.312>	ad caelum, uictor nutantia culmina lambit.
<sil. pun. 14.313>	implentur fumo et nebula caliginis atrae,
<sil. pun. 14.314>	nec cuiquam euasisse datur, ceu fulminis ictu
<sil. pun. 14.315>	correptae rapido in cineres abi&lt;e&gt;re ruinae.
<sil. pun. 14.316>	Par contra pelago miseris fortuna carinis.
<sil. pun. 14.317>	namque ubi se propius tectis urbique tulere,
<sil. pun. 14.318>	qua portus muris pacatas adplicat undas,
<sil. pun. 14.319>	improuisa nouo pestis conterruit astu.
<sil. pun. 14.320>	trabs fabre teres atque erasis undique nodis
<sil. pun. 14.321>	nauali similis malo praefixa gerebat
<sil. pun. 14.322>	uncae tela manus: ea celso ex aggere muri
<sil. pun. 14.323>	bellantis curui rapiebat in aera ferri
<sil. pun. 14.324>	unguibus et mediam reuocata ferebat in urbem.
<sil. pun. 14.325>	nec solos uis illa uiros, quin saepe triremem
<sil. pun. 14.326>	belligerae rapuere trabes, cum desuper actum
<sil. pun. 14.327>	incuterent puppi chalybem morsusque tenacis.
<sil. pun. 14.328>	qui, simul adfixo uicina in robora ferro
<sil. pun. 14.329>	sustulerant sublime ratem, miserabile uisu,
<sil. pun. 14.330>	per subitum rursus laxatis arte catenis
<sil. pun. 14.331>	tanta praecipitem reddebant mole profundo
<sil. pun. 14.332>	ut totam haurirent undae cum milite puppem.
<sil. pun. 14.333>	his super insidiis angusta foramina murus
<sil. pun. 14.334>	arte cauata dabat, per quae c&lt;l&gt;am fundere tela
<sil. pun. 14.335>	tutum erat, opposito mittentibus aggere ualli.
<sil. pun. 14.336>	&lt;nec&gt; sine fraude labos, arta ne rursus eodem
<sil. pun. 14.337>	spicula ab hoste uia uicibus contorta redirent.
<sil. pun. 14.338>	calliditas Graia atque astus pollentior armis
<sil. pun. 14.339>	Marcellum tantasque minas terraque marique
<sil. pun. 14.340>	arcebat, stabatque ingens ad moenia bellum.
<sil. pun. 14.341>	Vir fuit Isthmiacis decus immortale colonis,
<sil. pun. 14.342>	ingenio facile ante alios telluris alumnos,
<sil. pun. 14.343>	nudus opum, sed cui caelum terraeque paterent.
<sil. pun. 14.344>	ille, nouus pluuias Titan ut proderet ortu
<sil. pun. 14.345>	fuscatis tristis radiis, ille, haereat anne
<sil. pun. 14.346>	pendeat instabilis tellus, cur foedere certo
<sil. pun. 14.347>	hunc adfusa globum Tethys circumliget undis
<sil. pun. 14.348>	nouerat atque una pelagi lunaeque labores,
<sil. pun. 14.349>	et pater Oceanus qua lege effunderet aestus.
<sil. pun. 14.350>	non illum mundi numerasse capacis harenas
<sil. pun. 14.351>	uana fides. puppis etiam constructaque saxa
<sil. pun. 14.352>	feminea traxisse ferunt contra ardua dextra. 
<sil. pun. 14.353>	Hic dum Italum ductorem astu Teucrosque fatigat,
<sil. pun. 14.354>	adnabat centum late Sidonia uelis
<sil. pun. 14.355>	classis subsidio et scindebat caerula rostris.
<sil. pun. 14.356>	erigitur subitas in spes Arethusia proles
<sil. pun. 14.357>	adiungitque suas portu progressa carinas.
<sil. pun. 14.358>	nec contra Ausonius tonsis aptare lacertos
<sil. pun. 14.359>	addubitat mersisque celer fodit aequora remis.
<sil. pun. 14.360>	uerberibus torsere fretum: salis icta frequenti
<sil. pun. 14.361>	albescit pulsu facies, perque aequora late
<sil. pun. 14.362>	spumat canenti sulcatus gurgite limes.
<sil. pun. 14.363>	insultant pariter pelago, ac Neptunia regna
<sil. pun. 14.364>	tempestate noua trepidant. tum uocibus aequor
<sil. pun. 14.365>	personat, et clamat scopulis clamoris imago.
<sil. pun. 14.366>	ac iam diffusus uacua bellator in unda
<sil. pun. 14.367>	cornibus ambierat patulos ad proelia fluctus,
<sil. pun. 14.368>	nauali claudens umentem indagine campum:
<sil. pun. 14.369>	ac simili curuata sinu diuersa ruebat
<sil. pun. 14.370>	classis et artabat lunato caerula gyro.
<sil. pun. 14.371>	nec mora: terrificis saeuae stridoribus aeris,
<sil. pun. 14.372>	per uacuum late cantu resonante profundum,
<sil. pun. 14.373>	inc&lt;r&gt;epuere tubae, quis excitus aequore Triton
<sil. pun. 14.374>	expauit tortae certantia murmura conchae.
<sil. pun. 14.375>	uix meminere maris: tam uasto ad proelia nisu
<sil. pun. 14.376>	incumbunt proni positisque in margine puppis
<sil. pun. 14.377>	extremae plantis nutantes spicula torquent.
<sil. pun. 14.378>	sternitur effusis pelagi media area telis,
<sil. pun. 14.379>	celsaque anhelatis exurgens ictibus alnus
<sil. pun. 14.380>	caerula nigranti findit spumantia sulco.
<sil. pun. 14.381>	Ast aliae latere atque incussi roboris ictu
<sil. pun. 14.382>	detergent remos, aliae per uiscera pinus
<sil. pun. 14.383>	tramissis ipso retinentur uulnere rostris
<sil. pun. 14.384>	quo retinent. medias inter sublimior ibat
<sil. pun. 14.385>	terribilis uisu puppis, qua nulla per omne
<sil. pun. 14.386>	egressa est Libycis maior naualibus aeuum.
<sil. pun. 14.387>	sed quater haec centum numeroso remige pontum
<sil. pun. 14.388>	pulsabat tonsis, ueloque superba capaci
<sil. pun. 14.389>	cum rapidum hauriret Borean et cornibus omnis
<sil. pun. 14.390>	colligeret flatus, lento se robore agebat,
<sil. pun. 14.391>	intraret fluctus solis ce&lt;u&gt; pulsa lacertis:
<sil. pun. 14.392>	procurrunt leuitate agili docilesque regentis
<sil. pun. 14.393>	audiuisse manum Latio cum milite puppes. 
<sil. pun. 14.394>	Has ut per laeuum uenientis aequor Himilco
<sil. pun. 14.395>	in latus obliquas iussamque incurrere proram
<sil. pun. 14.396>	conspexit, propere diuis in uota uocatis
<sil. pun. 14.397>	aequoris, intento uolucrem de more sagittam
<sil. pun. 14.398>	adsignat neruo, utque oculis librauit in hostem
<sil. pun. 14.399>	et calamo monstrauit iter, diuersa relaxans
<sil. pun. 14.400>	brachia deduxit uultu comitante per auras
<sil. pun. 14.401>	in uulnus telum ac residentis puppe magistri
<sil. pun. 14.402>	adfixit plectro dextram. nec deinde regenda
<sil. pun. 14.403>	puppe manus ualuit flectenti immortua clauo.
<sil. pun. 14.404>	dumque ad opem accurrit ceu capta nauita puppe,
<sil. pun. 14.405>	ecce iterum fatoque pari neruoque sagitta
<sil. pun. 14.406>	in medium perlapsa globum transuerberat ictu
<sil. pun. 14.407>	orba gubernacli subeuntem munera Taurum. 
<sil. pun. 14.408>	Inrumpit Cumana ratis, quam Corbulo ductor
<sil. pun. 14.409>	lectaque complebat Stabiarum litore pubes.
<sil. pun. 14.410>	numen erat celsae puppis uicina Dione.
<sil. pun. 14.411>	sed superingestis propior quia subdita telis
<sil. pun. 14.412>	bella capessebat, media subsedit in unda
<sil. pun. 14.413>	diuisitque fretum. clamantum spumeus ora
<sil. pun. 14.414>	Nereus implet aquis, palmaeque, trahente profundo,
<sil. pun. 14.415>	luctantum frustra summis in fluctibus extant.
<sil. pun. 14.416>	hic audax ira magno per caerula saltu
<sil. pun. 14.417>	Corbulo transgressus (nam textam robore turrim
<sil. pun. 14.418>	appulerant nexae ferri compage triremes)
<sil. pun. 14.419>	euadit tabulata super flammaque comantem
<sil. pun. 14.420>	multifida pinum celso de culmine quassat.
<sil. pun. 14.421>	inde atros alacer pastosque bitumine torquet,
<sil. pun. 14.422>	ammentante Noto, Poenorum aplustribus ignes.
<sil. pun. 14.423>	intrat diffusos pestis Vulcania passim
<sil. pun. 14.424>	atque implet dispersa foros: trepidatur omisso
<sil. pun. 14.425>	summis remigio, sed enim tam rebus in artis
<sil. pun. 14.426>	fama mali nondum tanti penetrarat ad imos.
<sil. pun. 14.427>	at rapidus feruor, per pinguis unguine taedas
<sil. pun. 14.428>	inlapsus, flammis uictricibus insonat alueo.
<sil. pun. 14.429>	qua nondum tamen intulerat uim Dardana lampas
<sil. pun. 14.430>	parcebatque uapor, saxorum grandine dirus 
<sil. pun. 14.431>	arcebat fatumque ratis retinebat Himilco.
<sil. pun. 14.432>	hic miser, igniferam dum uentilat aere pinum,
<sil. pun. 14.433>	murali saxo per lubrica sanguine transtra
<sil. pun. 14.434>	uoluitur in fluctus Lycchaei uulnere Cydnus.
<sil. pun. 14.435>	fax nidore graui foedauit comminus auras
<sil. pun. 14.436>	ambusto instridens pelago. ferus inde citatum
<sil. pun. 14.437>	missile adorata contorquet Sabratha puppe
<sil. pun. 14.438>	(Hammon numen erat Libycae gentile carinae
<sil. pun. 14.439>	cornigeraque sedens spectabat caerula fronte):
<sil. pun. 14.440>	'Fer, pater, adflictis, fer,' ait 'Garamantice uates,
<sil. pun. 14.441>	rebus opem inque Italos da certa effundere tela.'
<sil. pun. 14.442>	has inter uoces tremulo uenit agmine cornus
<sil. pun. 14.443>	et Neptunicolae transuerberat ora Telonis. 
<sil. pun. 14.444>	Vrgebant nihilo leuius iam in limine mortis,
<sil. pun. 14.445>	quos fuga praecipitis partem glomerarat in unam
<sil. pun. 14.446>	puppis, adhuc uacuam taedae. sed, proxima cursu
<sil. pun. 14.447>	fulmineo populatus, ineuitabilis ardor
<sil. pun. 14.448>	correptam flammis inuoluit ouantibus alnum.
<sil. pun. 14.449>	primus, ope aequorei funis delapsus in undas,
<sil. pun. 14.450>	qua nondum Stygios glomerabat Mulciber aestus,
<sil. pun. 14.451>	ambustus socium remis aufertur Himilco.
<sil. pun. 14.452>	proxima nudarunt miserandi fata Batonis
<sil. pun. 14.453>	desertam ductore ratem. bonus ille per artem
<sil. pun. 14.454>	crudo luctari pelago atque exire procellas.
<sil. pun. 14.455>	idem, quid Boreas, quid uellet crastinus Auster,
<sil. pun. 14.456>	anteibat, nec peruigilem tu fallere uultum
<sil. pun. 14.457>	obscuro quamuis cursu, Cynosura, ualeres.
<sil. pun. 14.458>	is, postquam aduersis nullus modus, 'Accipe nostrum,
<sil. pun. 14.459>	Hammon, sanguinem,' ait 'spectator cladis iniquae.'
<sil. pun. 14.460>	atque, acto in pectus gladio, dextra inde cruorem
<sil. pun. 14.461>	excipit et large sacra inter cornua fundit. 
<sil. pun. 14.462>	Hos inter Daphnis, deductum ab origine nomen
<sil. pun. 14.463>	antiqua, fuit infelix, cui linquere saltus
<sil. pun. 14.464>	et mutare casas infido marmore uisum.
<sil. pun. 14.465>	at princeps generis quanto maiora parauit
<sil. pun. 14.466>	intra pastorem sibi nomina! Daphnin amarunt
<sil. pun. 14.467>	Sicelides Musae, dexter donauit auena
<sil. pun. 14.468>	Phoebus Castalia et iussit, proiectus in herba
<sil. pun. 14.469>	si quando caneret, laetos per prata, per arua
<sil. pun. 14.470>	ad Daphnin properare greges riuosque silere.
<sil. pun. 14.471>	ille ubi septena modulatus harundine carmen
<sil. pun. 14.472>	mulcebat siluas, non umquam tempore eodem
<sil. pun. 14.473>	Siren adsuetos effudit in aequore cantus,
<sil. pun. 14.474>	Scyllaei tacuere canes, stetit atra Charybdis,
<sil. pun. 14.475>	et laetus scopulis audiuit iubila Cyclops.
<sil. pun. 14.476>	progeniem hauserunt et nomen amabile flammae. 
<sil. pun. 14.477>	Innatat ecce super transtris fumantibus asper
<sil. pun. 14.478>	Ornytos ac longam sibimet facit aequore mortem,
<sil. pun. 14.479>	qualis Oiliades, fulmen iaculante Minerua,
<sil. pun. 14.480>	surgentis domuit fluctus ardentibus ulnis.
<sil. pun. 14.481>	transigitur ualida medius, dum se adleuat, alni
<sil. pun. 14.482>	cuspide Marmarides Sciron. pars subnatat unda
<sil. pun. 14.483>	membrorum, pars extat aquis totumque per aequor
<sil. pun. 14.484>	portatur, rigido, miserandum, immortua rostro.
<sil. pun. 14.485>	accelerant puppes utrimque atque ora ruentum
<sil. pun. 14.486>	sanguinei feriunt remorum aspergine rores.
<sil. pun. 14.487>	ipse adeo senis ductor Rhoeteius ibat
<sil. pun. 14.488>	pulsibus et ualido superabat remige uentos.
<sil. pun. 14.489>	quam rapidis puppem manibus frenare Lilaeus
<sil. pun. 14.490>	dum temptat, saeua truncatur membra bipenni,
<sil. pun. 14.491>	ac fert haerentis trabibus ratis incita palmas. 
<sil. pun. 14.492>	Sicania Aeoliden portabant transtra Podaetum.
<sil. pun. 14.493>	hic, aeuo quamquam nondum excessisset ephebos,
<sil. pun. 14.494>	nec sat maturus laudum, seu feruida corda
<sil. pun. 14.495>	seu laeui traxere dei, bellique cupido, 
<sil. pun. 14.496>	arma puer niueis aptarat picta lacertis
<sil. pun. 14.497>	et freta gaudebat celsa turbare Chimaera.
<sil. pun. 14.498>	iamque super Rutula, super et Garamantide pinu
<sil. pun. 14.499>	ibat ouans, melior remo meliorque sagitta,
<sil. pun. 14.500>	et iam turrigerum demerserat aequore Nessum.
<sil. pun. 14.501>	heu puero malesuada rudi noua gloria pugnae!
<sil. pun. 14.502>	dum cristam galeae trucis exuuiasque precatur
<sil. pun. 14.503>	de duce Marcello superos temerarius, hasta
<sil. pun. 14.504>	excepit raptim uulnus letale remissa,
<sil. pun. 14.505>	pro qualis! seu splendentem sub sidera nisu
<sil. pun. 14.506>	exigeret discum, iaculo seu nubila supra
<sil. pun. 14.507>	surgeret, aligeras ferret seu puluere plantas
<sil. pun. 14.508>	uix tacto, uel dimens&lt;i&gt; spatia improba campi
<sil. pun. 14.509>	transiret uelox saltu, decuere labores.
<sil. pun. 14.510>	sat prorsus, sat erat decoris discrimine tuto,
<sil. pun. 14.511>	sat laudis. cur facta, puer, maiora petebas?
<sil. pun. 14.512>	illum, ubi labentem pepulerunt tela sub undas,
<sil. pun. 14.513>	ossa Syracosio fraudatum naufraga busto,
<sil. pun. 14.514>	fleuerunt freta, fleuerunt Cyclopia saxa
<sil. pun. 14.515>	et Cyane et Anapus et Ortygie Arethusa.
<sil. pun. 14.516>	Parte alia Perseus (puppem hanc Tiberinus agebat)
<sil. pun. 14.517>	quaque uehebatur Crantor Sidonius Io
<sil. pun. 14.518>	concurrunt. iniecta ligant hinc uincula ferri
<sil. pun. 14.519>	atque illinc, steteruntque rates ad proelia nexae.
<sil. pun. 14.520>	nec iaculo aut longe certatur harundine fusa:
<sil. pun. 14.521>	comminus et gladio terrestria proelia miscent.
<sil. pun. 14.522>	perrumpunt Itali, qua caedes prima reclusit
<sil. pun. 14.523>	monstrauitque uiam; uasta sed mole catenas
<sil. pun. 14.524>	hortatur socios et uincla abrumpere ferri
<sil. pun. 14.525>	ac parat hostili resoluta puppe receptos
<sil. pun. 14.526>	auehere et paribus pelago diducere ab armis--
<sil. pun. 14.527>	Aetnaeo Polyphemus erat nutritus in antro
<sil. pun. 14.528>	atque inde antiquae nomen feritatis amabat.
<sil. pun. 14.529>	ubera praebuerat paruo lupa, corporis alti
<sil. pun. 14.530>	terribilis moles, mens aspera, uultus in ira
<sil. pun. 14.531>	semper et ad caedes Cyclopia corde libido.
<sil. pun. 14.532>	isque relaxatis membrorum pondere uinclis
<sil. pun. 14.533>	impulerat puppim et mergebat gurgite tonsas
<sil. pun. 14.534>	duxissetque ratem, pressa Laronius hasta
<sil. pun. 14.535>	ni propere duro nitentem exurgere uelox
<sil. pun. 14.536>	adfixet transtro. uix morte incepta remittit:
<sil. pun. 14.537>	namque manus seruat dum suetos languida ductus,
<sil. pun. 14.538>	ignauum summo traxit super aequore remum. 
<sil. pun. 14.539>	Perculsi cuneo Poeni densentur in unum,
<sil. pun. 14.540>	quod caret hoste, latus, subito cum pondere uictus,
<sil. pun. 14.541>	insiliente mari, summergitur alueus undis.
<sil. pun. 14.542>	scuta uirum cristaeque et inerti spicula ferro
<sil. pun. 14.543>	tutelaeque deum fluitant. hic robore fracto
<sil. pun. 14.544>	pugnat inops chalybis seseque in proelia rursus
<sil. pun. 14.545>	armat naufragio, remis male feruidus ille
<sil. pun. 14.546>	festinat spoliare ratem, discrimine nullo
<sil. pun. 14.547>	nautarum interdum conuulsa sedilia torquens.
<sil. pun. 14.548>	non plectro ratis aut frangendae in uulnera prorae
<sil. pun. 14.549>	parcitur, et pelago repetuntur nantia tela.
<sil. pun. 14.550>	uulneribus patulis intrat mare. mox sua ponto
<sil. pun. 14.551>	singultante anima propulsa refunditur unda.
<sil. pun. 14.552>	nec desunt, qui correptos complexibus artis
<sil. pun. 14.553>	immergant pelago et, iaculis cessantibus, hostem
<sil. pun. 14.554>	morte sua perimant. remeantum gurgite mentes
<sil. pun. 14.555>	crudescunt, ac pro ferro stat fluctibus uti.
<sil. pun. 14.556>	haurit sanguineus contorta cadauera uertex.
<sil. pun. 14.557>	hinc clamor, gemitus illinc mortesque fugaeque
<sil. pun. 14.558>	remorumque fragor flictuque sonantia rostra.
<sil. pun. 14.559>	perfusum bello feruet mare. fessus acerbis
<sil. pun. 14.560>	terga fuga celeri Libyae conuertit ad oras
<sil. pun. 14.561>	exigua sese furatus Himilco carina. 
<sil. pun. 14.562>	Concessere mari tandem Graiusque Libysque,
<sil. pun. 14.563>	et iam captiuae uinclis ad litora longo
<sil. pun. 14.564>	ordine ducuntur puppes. flagrantibus alto
<sil. pun. 14.565>	stant aliae taedis. splendet lucente profundo
<sil. pun. 14.566>	Mulciber, et tremula uibratur imagine pontus.
<sil. pun. 14.567>	ardet nota fretis Cyane pennataque Siren,
<sil. pun. 14.568>	ardet et Europe, niuei sub imagine tauri
<sil. pun. 14.569>	uecta Ioue ac prenso tramittens aequora cornu,
<sil. pun. 14.570>	et quae fusa comas curuum per caerula piscem
<sil. pun. 14.571>	Nereis umenti moderatur roscida freno.
<sil. pun. 14.572>	uritur undiuagus Python et corniger Hammon
<sil. pun. 14.573>	et, quae Sidonios uultus portabat Elissae,
<sil. pun. 14.574>	bis ternis ratis ordinibus grassata per undas.
<sil. pun. 14.575>	at uinclis trahitur cognata in litora Anapus
<sil. pun. 14.576>	Gorgoneasque ferens ad sidera Pegasus alas.
<sil. pun. 14.577>	ducitur et Libyae puppis signata figuram
<sil. pun. 14.578>	et Triton captiuus et ardua rupibus Aetne,
<sil. pun. 14.579>	spirantis rogus Enceladi, Cadmeaque Sidon. 
<sil. pun. 14.580>	Nec mora tum trepidos hac clade inrumpere muros
<sil. pun. 14.581>	signaque ferre deum templis iam iamque fuisset,
<sil. pun. 14.582>	ni subito importuna lues inimicaque pestis,
<sil. pun. 14.583>	inuidia diuum pelagique labore parata,
<sil. pun. 14.584>	polluto miseris rapuisset gaudia caelo.
<sil. pun. 14.585>	criniger aestiferis Titan feruoribus auras
<sil. pun. 14.586>	et patulam Cyanen lateque palustribus undis
<sil. pun. 14.587>	stagnantem Stygio Cocyti oppleuit odore
<sil. pun. 14.588>	temporaque autumni laetis florentia donis
<sil. pun. 14.589>	foedauit rapidoque accendit fulminis igni.
<sil. pun. 14.590>	fumabat crassus nebulis caliginis aer,
<sil. pun. 14.591>	squalebat tellus uitiato feruida dorso
<sil. pun. 14.592>	nec uictum dabat aut ullas languentibus umbras,
<sil. pun. 14.593>	atque ater picea uapor expirabat in aethra.
<sil. pun. 14.594>	uim primi sensere canes. mox nubibus atris
<sil. pun. 14.595>	fluxit deficiens penna labente uolucris.
<sil. pun. 14.596>	inde ferae siluis sterni. tum serpere labes
<sil. pun. 14.597>	Tartarea atque haustis populari castra maniplis.
<sil. pun. 14.598>	arebat lingua, et gelidus per uiscera sudor
<sil. pun. 14.599>	corpore manabat tremulo. descendere fauces
<sil. pun. 14.600>	abnuerant siccae iussorum alimenta ciborum.
<sil. pun. 14.601>	aspera pulmonem tussis quatit, et per anhela
<sil. pun. 14.602>	igneus efflatur sitientum spiritus ora.
<sil. pun. 14.603>	lumina ferre grauem uix sufficientia lucem
<sil. pun. 14.604>	unca nare iacent, saniesque immixta cruore
<sil. pun. 14.605>	expuitur, membrisque cutis tegit ossa peresis.
<sil. pun. 14.606>	heu dolor! insignis notis bellator in armis
<sil. pun. 14.607>	ignauo rapitur leto. iactantur in ignem
<sil. pun. 14.608>	dona superba uirum, multo Mauorte parata.
<sil. pun. 14.609>	succubuit medicina malis. cumulantur aceruo
<sil. pun. 14.610>	labentum et magno cineres sese aggere tollunt.
<sil. pun. 14.611>	passim etiam deserta iacent inhumataque late
<sil. pun. 14.612>	corpora, pestiferos tetigisse timentibus artus.
<sil. pun. 14.613>	serpit pascendo crescens Acherusia pestis
<sil. pun. 14.614>	nec leuiore quatit Trinacria moenia luctu
<sil. pun. 14.615>	Poenorumque parem castris fert atra laborem.
<sil. pun. 14.616>	aequato par exitio et communis ubique
<sil. pun. 14.617>	ira deum atque eadem leti uersatur imago. 
<sil. pun. 14.618>	Nulla tamen Latios fregit uis dura malorum,
<sil. pun. 14.619>	incolumi ductore, uiros, clademque rependit
<sil. pun. 14.620>	unum inter strages tutum caput. ut grauis ergo
<sil. pun. 14.621>	primum letiferos repressit Sirius aestus,
<sil. pun. 14.622>	et minuere auidae mortis contagia pestes,
<sil. pun. 14.623>	ceu, sidente Noto cum se maria alta reponunt,
<sil. pun. 14.624>	propulsa inuadit piscator caerula cumba,
<sil. pun. 14.625>	sic tandem ereptam morbis grassantibus armat
<sil. pun. 14.626>	Marcellus pubem, lustratis rite maniplis.
<sil. pun. 14.627>	circumstant alacres signa auditisque tubarum
<sil. pun. 14.628>	respirant laeti clangoribus. itur in hostem,
<sil. pun. 14.629>	et, si fata ferant, iuuat inter proelia ferro
<sil. pun. 14.630>	posse mori. socium miseret, qui sorte pudenda
<sil. pun. 14.631>	in morem pecudum effudere cubilibus atris
<sil. pun. 14.632>	inlaudatam animam. tumulos inhonoraque busta
<sil. pun. 14.633>	respiciunt, et uel nullo iacuisse sepulcro
<sil. pun. 14.634>	quam debellari morbis placet. ardua primus
<sil. pun. 14.635>	ad muros dux signa rapit. tenuata iacendo
<sil. pun. 14.636>	et macie in galeis abscondunt ora, malusque,
<sil. pun. 14.637>	ne sit spes hosti, uelatur casside pallor.
<sil. pun. 14.638>	infundunt rapidum conuulsis moenibus agmen
<sil. pun. 14.639>	condensique ruunt: tot bellis inuia tecta
<sil. pun. 14.640>	tot&lt;que&gt; uno introitu capiuntur militis arces.
<sil. pun. 14.641>	Totum, qua uehitur Titan, non ulla per orbem
<sil. pun. 14.642>	tum sese Isthmiacis aequassent oppida tectis.
<sil. pun. 14.643>	tot delubra deum totque intra moenia portus,
<sil. pun. 14.644>	adde fora et celsis suggesta theatra columnis
<sil. pun. 14.645>	certantisque mari moles, adde ordine longo
<sil. pun. 14.646>	innumeras spatioque domos aequare superbas
<sil. pun. 14.647>	rura. quid, inclusos porrecto limite longis
<sil. pun. 14.648>	porticibus sacros iuuenum certamine lucos?
<sil. pun. 14.649>	quid tot captiuis fulgentia culmina rostris
<sil. pun. 14.650>	armaque fixa deis, aut quae Marathonius hostis
<sil. pun. 14.651>	perdidit aut Libya quae sunt aduecta subacta?
<sil. pun. 14.652>	hic Agathocleis sedes ornata tropaeis,
<sil. pun. 14.653>	hic mites Hieronis opes; hic sancta uetustas
<sil. pun. 14.654>	artificum manibus. non usquam clarior illo
<sil. pun. 14.655>	gloria picturae saeclo; non aera iuuabat
<sil. pun. 14.656>	~quem scire Ephyren; fuluo certauerit auro
<sil. pun. 14.657>	uestis spirantis referens subtemine uultus--
<sil. pun. 14.658>	quae radio caelat Babylon uel murice picto
<sil. pun. 14.659>	laeta Tyros, quaeque Attalicis uariata per artem
<sil. pun. 14.660>	aulaeis scribuntur acu aut Memphitide tela.
<sil. pun. 14.661>	iam simul argento fulgentia pocula, mixta
<sil. pun. 14.662>	quis gemma quaesitus honos, simulacra deorum
<sil. pun. 14.663>	numen ab arte datum seruantia; munera Rubri
<sil. pun. 14.664>	praeterea ponti depexaque uellera ramis,
<sil. pun. 14.665>	femineus pudor.His tectis opibusque potitus
<sil. pun. 14.666>	Ausonius ductor, postquam sublimis ab alto
<sil. pun. 14.667>	aggere despexit trepidam clangoribus urbem,
<sil. pun. 14.668>	inque suo positum nutu, stent moenia regum
<sil. pun. 14.669>	an nullos oriens uideat lux crastina muros,
<sil. pun. 14.670>	ingemuit nimio iuris tantumque licere
<sil. pun. 14.671>	horruit et propere reuocata militis ira
<sil. pun. 14.672>	iussit stare domos, indulgens templa uetustis
<sil. pun. 14.673>	incolere atque habitare deis. sic parcere uictis
<sil. pun. 14.674>	pro praeda fuit, et sese contenta nec ullo
<sil. pun. 14.675>	sanguine pollutis plausit Victoria pennis.
<sil. pun. 14.676>	tu quoque ductoris lacrimas, memorande, tulisti,
<sil. pun. 14.677>	defensor patriae, meditantem in puluere formas
<sil. pun. 14.678>	nec turbatum animi tanta feriente ruina.
<sil. pun. 14.679>	ast relicum uulgus resoluta in gaudia mente
<sil. pun. 14.680>	certarunt uicti uictoribus. aemulus ipse
<sil. pun. 14.681>	ingenii superum seruando condidit urbem.
<sil. pun. 14.682>	ergo extat saeclis stabitque insigne tropaeum
<sil. pun. 14.683>	et dabit antiquos ductorum noscere mores. 
<sil. pun. 14.684>	Felices populi, si, quondam ut bella solebant,
<sil. pun. 14.685>	nunc quoque inexhaustas pax nostra relinqueret urbes!
<sil. pun. 14.686>	at, ni cura uiri qui nunc dedit otia mundo
<sil. pun. 14.687>	effrenum arceret populandi cuncta furorem,
<sil. pun. 14.688>	nudassent auidae terrasque fretumque rapinae.

<sil. pun. 15.1>	At noua Romuleum carpebat cura senatum,
<sil. pun. 15.2>	quis trepidas gentes Martemque subiret Hiberum
<sil. pun. 15.3>	attritis rebus. geminus iacet hoste superbo
<sil. pun. 15.4>	Scipio, belligeri, Mauortia pectora, fratres.
<sil. pun. 15.5>	hinc metus, in Tyrias ne iam Tartessia leges
<sil. pun. 15.6>	concedat tellus propioraque bella pauescat.
<sil. pun. 15.7>	anxia turba patrum quasso medicamina maesti
<sil. pun. 15.8>	imperio circumspectant diuosque precantur
<sil. pun. 15.9>	qui laceris ausit ductor succedere castris.
<sil. pun. 15.10>	Absterret iuuenem patrios patruique piare
<sil. pun. 15.11>	optantem manes tristi conterrita luctu
<sil. pun. 15.12>	et reputans annos cognato sanguine turba.
<sil. pun. 15.13>	si gentem petat infaustam, inter busta suorum
<sil. pun. 15.14>	decertandum hosti, qui fregerit arma duorum,
<sil. pun. 15.15>	qui consulta, ducum ac flagret meliore Gradiuo.
<sil. pun. 15.16>	nec promptum teneris immania bella lacertis
<sil. pun. 15.17>	moliri regimenque rudi deposcere in aeuo.
<sil. pun. 15.18>	Has lauri residens iuuenis uiridante sub umbra
<sil. pun. 15.19>	aedibus extremis uoluebat pectore curas,
<sil. pun. 15.20>	cum subito adsistunt dextra laeuaque per auras
<sil. pun. 15.21>	allapsae, haud paulum mortali maior imago,
<sil. pun. 15.22>	hinc Virtus, illinc uirtuti inimica Voluptas.
<sil. pun. 15.23>	altera Achaemenium spirabat uertice odorem
<sil. pun. 15.24>	ambrosias diffusa comas et ueste refulgens
<sil. pun. 15.25>	ostrum qua fuluo Tyrium suffuderat auro;
<sil. pun. 15.26>	fronte decor quaesitus acu, lasciuaque crebras
<sil. pun. 15.27>	ancipiti motu iaciebant lumina flammas.
<sil. pun. 15.28>	alterius dispar habitus: frons hirta nec umquam
<sil. pun. 15.29>	composita mutata coma, stans uultus, et ore
<sil. pun. 15.30>	incessuque uiro propior laetique pudoris
<sil. pun. 15.31>	celsa umeros niueae fulgebat stamine pallae.
<sil. pun. 15.32>	Occupat inde prior promissis fisa Voluptas:
<sil. pun. 15.33>	"quis furor hic, non digne puer, consumere bello
<sil. pun. 15.34>	florem aeui? Cannaene tibi grauiorque palude
<sil. pun. 15.35>	Maeonius Stygia lacus excessere Padusque?
<sil. pun. 15.36>	quem tandem ad finem bellando fata lacesses?
<sil. pun. 15.37>	tune etiam temptare paras Atlantica regna
<sil. pun. 15.38>	Sidoniasque domos? moneo, certare periclis
<sil. pun. 15.39>	desine et armisonae caput obiectare procellae.
<sil. pun. 15.40>	ni fugis hos ritus, Virtus te saeua iubebit
<sil. pun. 15.41>	per medias uolitare acies mediosque per ignes.
<sil. pun. 15.42>	haec patrem patruumque tuos, haec prodiga Paulum,
<sil. pun. 15.43>	haec Decios Stygias Erebi detrusit ad undas
<sil. pun. 15.44>	dum cineri titulum memorandaque nomina bustis
<sil. pun. 15.45>	praetendit nec sensurae, quod gesserit, umbrae.
<sil. pun. 15.46>	at si me comitere, puer, non limite duro
<sil. pun. 15.47>	iam tibi decurrat concessi temporis aetas.
<sil. pun. 15.48>	haud umquam trepidos abrumpet bucina somnos,
<sil. pun. 15.49>	non glaciem Arctoam, non experiere furentis
<sil. pun. 15.50>	ardorem Cancri nec mensas saepe cruento
<sil. pun. 15.51>	gramine compositas. aberunt sitis aspera et haustus
<sil. pun. 15.52>	sub galea puluis plenique timore labores.
<sil. pun. 15.53>	sed current albusque dies horaeque serenae,
<sil. pun. 15.54>	et molli dabitur uictu sperare senectam.
<sil. pun. 15.55>	quantas ipse deus laetos generauit in usus
<sil. pun. 15.56>	res homini plenaque dedit bona gaudia dextra!
<sil. pun. 15.57>	atque idem, exemplar lenis mortalibus aeui,
<sil. pun. 15.58>	imperturbata placidus tenet otia mente.
<sil. pun. 15.59>	illa ego sum, Anchisae Venerem Simoentis ad undas
<sil. pun. 15.60>	quae iunxi, generis uobis unde editus auctor.
<sil. pun. 15.61>	illa ego sum, uerti superum quae saepe parentem
<sil. pun. 15.62>	nunc auis in formam, nunc torui in cornua tauri.
<sil. pun. 15.63>	huc aduerte aures. currit mortalibus aeuum,
<sil. pun. 15.64>	nec nasci bis posse datur. fugit hora, rapitque
<sil. pun. 15.65>	Tartareus torrens ac secum ferre sub umbras,
<sil. pun. 15.66>	si qua animo placuere, negat. quis luce suprema
<sil. pun. 15.67>	dimisisse meas sero non ingemit horas?"
<sil. pun. 15.68>	Postquam conticuit finisque est addita dictis,
<sil. pun. 15.69>	tum Virtus "quasnam iuuenem florentibus" inquit
<sil. pun. 15.70>	"pellicis in fraudes annis uitaeque tenebras,
<sil. pun. 15.71>	cui ratio et magnae caelestia semina mentis
<sil. pun. 15.72>	munere sunt concessa deum? mortalibus alti
<sil. pun. 15.73>	quantum caelicolae, tantundem animalibus isti
<sil. pun. 15.74>	praecellunt cunctis. tribuit namque ipsa minores
<sil. pun. 15.75>	hos terris Natura deos; sed foedere certo
<sil. pun. 15.76>	degeneres tenebris animas damnauit Auernis.
<sil. pun. 15.77>	at quis aetherii seruatur seminis ortus,
<sil. pun. 15.78>	caeli porta patet. referam quid cuncta domantem
<sil. pun. 15.79>	Amphitryoniaden? quid, cui, post Seras et Indos
<sil. pun. 15.80>	captiuo Liber cum signa referret ab Euro
<sil. pun. 15.81>	Caucaseae currum duxere per oppida tigres?
<sil. pun. 15.82>	quid suspiratos magno in discrimine nautis
<sil. pun. 15.83>	Ledaeos referam fratres uestrumque Quirinum?
<sil. pun. 15.84>	nonne uides, hominum ut celsos ad sidera uultus
<sil. pun. 15.85>	sustulerit deus ac sublimia finxerit ora
<sil. pun. 15.86>	cum pecudes uolucrumque genus formasque ferarum
<sil. pun. 15.87>	segnem atque obscenam passim strauisset in aluum?
<sil. pun. 15.88>	ad laudes genitum, capiat si munera diuum
<sil. pun. 15.89>	felix ad laudes hominum genus. huc, age, paulum
<sil. pun. 15.90>	aspice (nec longe repetam), modo Roma minanti
<sil. pun. 15.91>	impar Fidenae contentaque crescere asylo
<sil. pun. 15.92>	quo sese extulerit dextris; idem aspice, late
<sil. pun. 15.93>	florentes quondam luxus quas uerterit urbes.
<sil. pun. 15.94>	quippe nec ira deum tantum nec tela nec hostes,
<sil. pun. 15.95>	quantum sola noces animis illapsa, Voluptas.
<sil. pun. 15.96>	Ebrietas tibi foeda comes, tibi Luxus et atris
<sil. pun. 15.97>	circa te semper uolitans Infamia pennis;
<sil. pun. 15.98>	mecum Honor ac Laudes et laeto Gloria uultu
<sil. pun. 15.99>	et Decus ac niueis Victoria concolor alis.
<sil. pun. 15.100>	me cinctus lauro producit ad astra Triumphus.
<sil. pun. 15.101>	casta mihi domus et celso stant colle penates;
<sil. pun. 15.102>	ardua saxoso perducit semita cliuo.
<sil. pun. 15.103>	asper principio (neque enim mihi fallere mos est)
<sil. pun. 15.104>	prosequitur labor. annitendum intrare uolenti,
<sil. pun. 15.105>	nec bona censendum, quae Fors infida dedisse
<sil. pun. 15.106>	atque eadem rapuisse ualet. mox celsus ab alto
<sil. pun. 15.107>	infra te cernes hominum genus. omnia contra
<sil. pun. 15.108>	experienda manent, quam spondet blanda Voluptas.
<sil. pun. 15.109>	stramine proiectus duro patiere sub astris
<sil. pun. 15.110>	insomnes noctes frigusque famemque domabis.
<sil. pun. 15.111>	idem iustitiae cultor, quaecumque capesses,
<sil. pun. 15.112>	testes factorum stare arbitrabere diuos.
<sil. pun. 15.113>	tunc, quotiens patriae rerumque pericula poscent,
<sil. pun. 15.114>	arma feres primus, primus te in moenia tolles
<sil. pun. 15.115>	hostica nec ferro mentem uincere nec auro.
<sil. pun. 15.116>	hinc tibi non Tyrio uitiatas murice uestes
<sil. pun. 15.117>	nec donum deforme uiro fragrantis amomi,
<sil. pun. 15.118>	sed dabo, qui uestrum saeuo nunc Marte fatigat
<sil. pun. 15.119>	imperium, superare manu laurumque superbam
<sil. pun. 15.120>	in gremio Iouis excisis deponere Poenis."
<sil. pun. 15.121>	Quae postquam cecinit sacrato pectore Virtus,
<sil. pun. 15.122>	exemplis laetum uultuque audita probantem
<sil. pun. 15.123>	conuertit iuuenem. sed enim indignata Voluptas
<sil. pun. 15.124>	non tenuit uoces. "nil uos iam demoror ultra"
<sil. pun. 15.125>	exclamat; "uenient, uenient mea tempora quondam,
<sil. pun. 15.126>	cum docilis nostris magno certamine Roma
<sil. pun. 15.127>	seruiet imperiis et honos mihi habebitur uni."
<sil. pun. 15.128>	sic quassans caput in nubes se sustulit atras.
<sil. pun. 15.129>	At iuuenis plenus monitis ingentia corde
<sil. pun. 15.130>	molitur iussaeque calet uirtutis amore.
<sil. pun. 15.131>	ardua rostra petit nullo fera bella uolente
<sil. pun. 15.132>	et grauia ancipitis deposcit munera Martis.
<sil. pun. 15.133>	arrecti cunctorum animi. pars lumina patris,
<sil. pun. 15.134>	pars credunt toruos patrui reuirescere uultus.
<sil. pun. 15.135>	sed quamquam instinctis tacitus tamen aegra pericli
<sil. pun. 15.136>	pectora subrepit terror, molemque pauentes
<sil. pun. 15.137>	expendunt belli, et numerat fauor anxius annos.
<sil. pun. 15.138>	Dumque ea confuso percenset murmure uulgus,
<sil. pun. 15.139>	ecce per obliquum caeli squalentibus auro
<sil. pun. 15.140>	effulgens maculis ferri inter nubila uisus
<sil. pun. 15.141>	anguis et ardenti radiare per aera sulco
<sil. pun. 15.142>	quaque ad caeliferi tendit plaga litus Atlantis,
<sil. pun. 15.143>	perlabi resonante polo. bis terque coruscum
<sil. pun. 15.144>	addidit augurio fulmen pater, et uaga late
<sil. pun. 15.145>	per subitum moto strepuere tonitrua mundo.
<sil. pun. 15.146>	tum uero capere arma iubent genibusque salutant
<sil. pun. 15.147>	summissi augurium: hac iret, qua ducere diuos
<sil. pun. 15.148>	perspicuum et patrio monstraret semita signo.
<sil. pun. 15.149>	Certatim comites rerum bellique ministros
<sil. pun. 15.150>	agglomerant sese atque acres sociare labores
<sil. pun. 15.151>	exposcunt, laudumque loco est isdem esse sub armis.
<sil. pun. 15.152>	tum noua caeruleum descendit classis in aequor.
<sil. pun. 15.153>	it comes Ausonia atque in terras transit Hiberas,
<sil. pun. 15.154>	ut, cum saeua fretis immisit proelia, Corus
<sil. pun. 15.155>	Isthmon curuata sublime superiacit unda
<sil. pun. 15.156>	et spumante ruens per saxa gementia fluctu
<sil. pun. 15.157>	Ionium Aegaeo miscet mare. celsus in arma
<sil. pun. 15.158>	emicat ac prima stans Scipio puppe profatur:
<sil. pun. 15.159>	"diue tridentipotens, cuius maria ire per alta
<sil. pun. 15.160>	ordimur, si iusta paro, decurrere classi
<sil. pun. 15.161>	da, pater, ac nostros ne sperne iuuare labores.
<sil. pun. 15.162>	per pontum pia bella ueho." leuis inde secunda
<sil. pun. 15.163>	aspirans aura propellit carbasa flatus.
<sil. pun. 15.164>	iamque agiles, Tyrrhena sonant qua caerula, puppes
<sil. pun. 15.165>	Ausonium euasere latus Ligurumque citatis
<sil. pun. 15.166>	litora tramittunt proris. hinc gurgite ab alto
<sil. pun. 15.167>	tellurem procul irrumpentem in sidera cernunt,
<sil. pun. 15.168>	aerias Alpes. occurrunt moenia Grais
<sil. pun. 15.169>	condita Massiliae. populis haec cincta superbis,
<sil. pun. 15.170>	barbarus immani cum territet accola ritu,
<sil. pun. 15.171>	antiquae morem patriae cultumque habitumque
<sil. pun. 15.172>	Phocais armiferas inter tenet hospita gentes.
<sil. pun. 15.173>	hinc legit Ausonius sinuatos gurgite ductor
<sil. pun. 15.174>	anfractus pelagi. nemoroso uertice celsus
<sil. pun. 15.175>	apparet collis, fugiuntque in nubila siluae
<sil. pun. 15.176>	Pyrenes, tunc Emporiae ueteresque per ortus
<sil. pun. 15.177>	Graiorum uulgus, tunc hospita Tarraco Baccho.
<sil. pun. 15.178>	considunt portu. securae gurgite clauso
<sil. pun. 15.179>	stant puppes, positusque labor terrorque profundi.
<sil. pun. 15.180>	Nox similes morti dederat placidissima somnos.
<sil. pun. 15.181>	uisa uiro stare effigies ante ora parentis
<sil. pun. 15.182>	atque hac aspectu turbatum uoce monere:
<sil. pun. 15.183>	"nate, salus quondam genitoris, nate, parentis
<sil. pun. 15.184>	et post fata decus, bellorum dira creatrix
<sil. pun. 15.185>	euastanda tibi tellus, et caede superbi
<sil. pun. 15.186>	ductores Libyae cauta uirtute domandi,
<sil. pun. 15.187>	qui sua nunc trinis diducunt agmina castris.
<sil. pun. 15.188>	si conferre manum libeat coeantque uocatae
<sil. pun. 15.189>	hinc atque hinc acies, ualeat quis ferre ruentes
<sil. pun. 15.190>	tergemina cum mole uiros? absiste labore
<sil. pun. 15.191>	ancipiti, sed nec segnis potiora capesse.
<sil. pun. 15.192>	urbs colitur Teucro quondam fundata uetusto,
<sil. pun. 15.193>	nomine Carthago. Tyrius tenet incola muros.
<sil. pun. 15.194>	ut Libyae sua, sic terris memorabile Hiberis
<sil. pun. 15.195>	haec caput est. non ulla opibus certauerit auri,
<sil. pun. 15.196>	non portu celsoue situ, non dotibus arui
<sil. pun. 15.197>	uberis aut agili fabricanda ad tela uigore.
<sil. pun. 15.198>	inuade auersis, nate, hanc ductoribus urbem.
<sil. pun. 15.199>	nulla acies famae tantum praedaeue pararit."
<sil. pun. 15.200>	Talia monstrabat genitor propiusque monebat,
<sil. pun. 15.201>	cum iuuenem sopor et dilapsa reliquit imago.
<sil. pun. 15.202>	surgit et infernis habitantia numina lucis
<sil. pun. 15.203>	ac supplex patrios compellat nomine manes:
<sil. pun. 15.204>	"este duces bello et monstratam ducite ad urbem!
<sil. pun. 15.205>	uobis ultor ego et Sarrano murice fulgens
<sil. pun. 15.206>	inferias mittam fusis insignis Hiberis
<sil. pun. 15.207>	et tumulis addam sacros certamine ludos."
<sil. pun. 15.208>	praegreditur celeratque uias et corripit agmen
<sil. pun. 15.209>	pernici rapidum cursu camposque fatigat.
<sil. pun. 15.210>	sic, ubi prosiluit Pisaeo carcere praeceps,
<sil. pun. 15.211>	non solum ante alios, sed enim, mirabile dictu,
<sil. pun. 15.212>	ante suos it uictor equus, currumque per auras
<sil. pun. 15.213>	haud ulli durant uisus aequare uolantem.
<sil. pun. 15.214>	Iamque Hyperionia lux septima lampade surgens
<sil. pun. 15.215>	sensim attollebat propius subeuntibus arces
<sil. pun. 15.216>	urbis et admoto crescebant culmina gressu.
<sil. pun. 15.217>	at pelago uectus seruata Laelius hora,
<sil. pun. 15.218>	quam dederat ductor subigendae ad moenia classi,
<sil. pun. 15.219>	a tergo affusis cingebat tecta carinis.
<sil. pun. 15.220>	Carthago impenso naturae adiuta fauore
<sil. pun. 15.221>	excelsos tollit pelago circumflua muros.
<sil. pun. 15.222>	artatas ponti fauces modica insula claudit,
<sil. pun. 15.223>	qua Titan ortu terras aspergit Eoo.
<sil. pun. 15.224>	at qua prospectat Phoebi iuga sera cadentis,
<sil. pun. 15.225>	pigram in planitiem stagnantes egerit undas,
<sil. pun. 15.226>	quas auget ueniens refluusque reciprocat aestus.
<sil. pun. 15.227>	sed gelidas a fronte sedet sublimis ad Arctos
<sil. pun. 15.228>	urbs imposta iugo pronumque excurrit in aequor
<sil. pun. 15.229>	et tuta alterno defendit moenia fluctu.
<sil. pun. 15.230>	Audax, ceu plano gradiens uictricia campo
<sil. pun. 15.231>	ferret signa, iugum certabat scandere miles.
<sil. pun. 15.232>	Aris, ductor erat qui contra, amplexus in artis
<sil. pun. 15.233>	auxilium atque excelsa loci, praesaepserat arcem.
<sil. pun. 15.234>	pugnabat natura soli, paruoque superne
<sil. pun. 15.235>	bellantum nisu passim per prona uoluti
<sil. pun. 15.236>	truncato instabiles fundebant corpore uitam.
<sil. pun. 15.237>	uerum ubi concessit pelagi reuolubilis unda
<sil. pun. 15.238>	et fluctus rapido fugiebat in aequora lapsu,
<sil. pun. 15.239>	quaque modo excelsae sulcarant caerula puppes,
<sil. pun. 15.240>	hac impune dabat Nereus transcurrere planta,
<sil. pun. 15.241>	hinc tacite nitens informidatus adire
<sil. pun. 15.242>	ductor Dardanius subitam trahit aequore pubem
<sil. pun. 15.243>	perque undas muris pedes aduolat. inde citati
<sil. pun. 15.244>	a tergo accelerant, qua fisus fluctibus Aris
<sil. pun. 15.245>	incustoditam sine milite liquerat urbem.
<sil. pun. 15.246>	tum prostratus humi, miserandum, uicta catenis
<sil. pun. 15.247>	Poenus colla dedit populumque addixit inermem.
<sil. pun. 15.248>	hanc oriens uidit Titan, cum surgeret, urbem
<sil. pun. 15.249>	uallari castris captamque aspexit eandem
<sil. pun. 15.250>	ocius Hesperio quam gurgite tingeret axem.
<sil. pun. 15.251>	Aurora ingrediens terris exegerat umbras
<sil. pun. 15.252>	principio statuunt aras. cadit ardua taurus
<sil. pun. 15.253>	uictima Neptuno pariter pariterque Tonanti.
<sil. pun. 15.254>	tum merita aequantur donis, ac praemia uirtus
<sil. pun. 15.255>	sanguine parta capit. phaleris hic pectora fulget,
<sil. pun. 15.256>	hic torque aurato circumdat bellica colla,
<sil. pun. 15.257>	ille nitet celsus muralis honore coronae.
<sil. pun. 15.258>	Laelius ante omnes, cui dextera clara domusque,
<sil. pun. 15.259>	ter dena boue et aequorei certaminis alto
<sil. pun. 15.260>	donatur titulo Poenique recentibus armis
<sil. pun. 15.261>	rectoris. tunc hasta uiris, tunc Martia cuique
<sil. pun. 15.262>	uexilla, ut meritum, et praedae libamina dantur.
<sil. pun. 15.263>	Postquam perfectae laudes hominumque deumque,
<sil. pun. 15.264>	captiuae spectantur opes digestaque praeda:
<sil. pun. 15.265>	hoc aurum patribus, bello haec Martique talenta,
<sil. pun. 15.266>	hoc regum donis, diuum hoc ante omnia templis,
<sil. pun. 15.267>	cetera bellantum dextrae pulchroque labori.
<sil. pun. 15.268>	quin etiam accitus populi regnator Hiberi,
<sil. pun. 15.269>	cui sponsa et sponsae defixus in ossibus ardor.
<sil. pun. 15.270>	hanc notam formae concessit laetus ouansque
<sil. pun. 15.271>	indelibata gaudenti uirgine donum.
<sil. pun. 15.272>	tum uacui curis uicino litore mensas
<sil. pun. 15.273>	instituunt festoque agitant conuiuia ludo.
<sil. pun. 15.274>	Laelius effatur: "macte, o uenerande, pudici,
<sil. pun. 15.275>	ductor, macte animi. cedat tibi gloria lausque
<sil. pun. 15.276>	magnorum heroum celebrataque carmine uirtus.
<sil. pun. 15.277>	mille Mycenaeas qui traxit in aequora proras
<sil. pun. 15.278>	rector, et Inachiis qui Thessala miscuit arma,
<sil. pun. 15.279>	femineo socium uiolarunt foedus amore,
<sil. pun. 15.280>	nullaque tum Phrygio steterunt tentoria campo,
<sil. pun. 15.281>	captiuis non plena toris; tibi barbara soli
<sil. pun. 15.282>	sanctius Iliaca seruata est Phoebade uirgo."
<sil. pun. 15.283>	haec atque his paria alterno sermone serebant,
<sil. pun. 15.284>	donec Nox atro circumdata corpus amictu
<sil. pun. 15.285>	nigrantes inuexit equos suasitque quietem.
<sil. pun. 15.286>	Emathio interea tellus Aetola tumultu
<sil. pun. 15.287>	feruebat Macetum subitis perculsa carinis.
<sil. pun. 15.288>	proximus hinc hosti dextras iungebat Acarnan.
<sil. pun. 15.289>	causa noui motus Poenis regique Philippo
<sil. pun. 15.290>	in bellum Ausonium sociatae foedere uires.
<sil. pun. 15.291>	hic gente egregius ueterisque ab origine regni
<sil. pun. 15.292>	Aeacidum sceptris proauoque tumebat Achille.
<sil. pun. 15.293>	ille et nocturnis conterruit Oricon armis
<sil. pun. 15.294>	quaque per Illyricum Taulantius incola litus
<sil. pun. 15.295>	exiguos habitat non ullo nomine muros,
<sil. pun. 15.296>	turbidus incessit telis, ille aequore uectus
<sil. pun. 15.297>	nunc et Phaeacum Thesprotiaque arua lacessens
<sil. pun. 15.298>	Epirum cassis lustrabat futilis ausis,
<sil. pun. 15.299>	nunc et Anactoria signa ostentauit in ora
<sil. pun. 15.300>	Ambraciosque sinus Olpaeaque litora bello
<sil. pun. 15.301>	perfudit rapido. pepulit uada feruida remis
<sil. pun. 15.302>	Leucatae et Phoebi uidit citus Actia templa.
<sil. pun. 15.303>	nec portus Ithacae, Laertia regna, Samenque
<sil. pun. 15.304>	liquit inaccessam fluctuque sonantia cano
<sil. pun. 15.305>	saxa Cephallenum et scopulosis Neriton aruis.
<sil. pun. 15.306>	ille etiam Pelopis sedes et Achaica adire
<sil. pun. 15.307>	moenia praegaudens tristem Calydona Dianae
<sil. pun. 15.308>	Oeneasque domos, Curetica tecta, subibat
<sil. pun. 15.309>	promittens contra Hesperiam sua proelia Grais
<sil. pun. 15.310>	tum lustrata Ephyre Patraeque et regia Pleuron
<sil. pun. 15.311>	Parnasusque biceps Phoeboque loquentia saxa.
<sil. pun. 15.312>	ac saepe ad patrios bello reuocante penates,
<sil. pun. 15.313>	cum modo Sarmaticus regna infestaret Orestis,
<sil. pun. 15.314>	aspera nunc Dolopum uis exundasset in agros,
<sil. pun. 15.315>	incepto tamen haud facilis desistere uano
<sil. pun. 15.316>	belli per Graias umbram circumtulit oras,
<sil. pun. 15.317>	donec nunc pelago, nunc terra exutus omisit
<sil. pun. 15.318>	spem positam in Tyriis et supplex foedera sanxi.
<sil. pun. 15.319>	Dardana nec legem regno accepisse refugit.
<sil. pun. 15.320>	Tunc et Tyndarei Latias fortuna Tarenti
<sil. pun. 15.321>	auxit opes laudemque simul. nam perfida tandem
<sil. pun. 15.322>	urbs Fabio deuicta seni, postremus in armis
<sil. pun. 15.323>	ductoris titulus cauti. sollertia tutum
<sil. pun. 15.324>	tum quoque adepta decus captis sine sanguine muris.
<sil. pun. 15.325>	namque ut compertum, qui Punica signa regebat
<sil. pun. 15.326>	feminea exuri flamma, tacitusque quietae
<sil. pun. 15.327>	exin uirtuti placuit dolus, ire sorori
<sil. pun. 15.328>	(nam castris erat in Rutulis) germanus amatae
<sil. pun. 15.329>	cogitur et magnis muliebria uincere corda
<sil. pun. 15.330>	pollicitis, si reclusas tramittere portas
<sil. pun. 15.331>	concedat Libycus rector, uotique potitus
<sil. pun. 15.332>	euicto Fabius Poeno circumdata telis
<sil. pun. 15.333>	incustodita penetrauit moenia nocte.
<sil. pun. 15.334>	Sed quisnam auersos Phoebum tunc iungere ab urbe
<sil. pun. 15.335>	Romulea dubitaret equos, qui tempore eodem
<sil. pun. 15.336>	Marcellum acciperet letum oppetiisse sub armis?
<sil. pun. 15.337>	moles illa uiri calidoque habitata Gradiuo
<sil. pun. 15.338>	pectora et haud ullis umquam tremefacta periclis,
<sil. pun. 15.339>	heu quantum Hannibalem clara factura ruina,
<sil. pun. 15.340>	procubuere. iacet campis Carthaginis horror
<sil. pun. 15.341>	forsan Scipiadae confecti nomina belli
<sil. pun. 15.342>	rapturus, si quis paulum deus adderet aeuo.
<sil. pun. 15.343>	Collis Agenoreum dirimebat ab aggere uallum
<sil. pun. 15.344>	Ausonio (Dauni Mauors consederat aruis).
<sil. pun. 15.345>	curarum comes et summi Crispinus honoris
<sil. pun. 15.346>	Marcello socius communia bella ciebat.
<sil. pun. 15.347>	ad quem Marcellus: "gestit lustrare propinquas
<sil. pun. 15.348>	mens siluas medioque uiros imponere monti,
<sil. pun. 15.349>	ne Libys occultis tumulum prior occupet ausis.
<sil. pun. 15.350>	si cordi est, te participem, Crispine, laboris
<sil. pun. 15.351>	esse uelim. numquam desunt consulta duobus."
<sil. pun. 15.352>	haec ubi sedere, ardentes attollere sese
<sil. pun. 15.353>	iam dudum certant in equos. Marcellus, ut arma
<sil. pun. 15.354>	aptantem natum aspexit laetumque tumultu
<sil. pun. 15.355>	"uincis" ait "nostros mirando ardore uigores.
<sil. pun. 15.356>	sit praematurus felix labor. urbe Sicana
<sil. pun. 15.357>	qualem te uidi, nondum permitteret aetas
<sil. pun. 15.358>	cum tibi bella, meo tractantem proelia uultu!
<sil. pun. 15.359>	huc, decus, huc, nostrum, lateri te iunge paterno
<sil. pun. 15.360>	et me disce nouum Martem temptare magistro."
<sil. pun. 15.361>	tum pueri colla amplectens sic pauca precatur:
<sil. pun. 15.362>	"summe deum, Libyco faxis de praeside nunc his,
<sil. pun. 15.363>	his umeris tibi opima feram." nec plura, sereno
<sil. pun. 15.364>	sanguineos fudit cum Iuppiter aethere rores
<sil. pun. 15.365>	atque atris arma aspersit non prospera guttis.
<sil. pun. 15.366>	uixdum finitis intrarant uocibus artas
<sil. pun. 15.367>	letiferi collis fauces, cum turba uolucris
<sil. pun. 15.368>	inuadunt Nomades iaculis nimboque feruntur
<sil. pun. 15.369>	aetherio similes caeca fundente latebra
<sil. pun. 15.370>	armatos in bella globos. circumdata postquam
<sil. pun. 15.371>	nil restare uidet uirtus, quod debeat ultra
<sil. pun. 15.372>	iam superis, magnum secum portare sub umbras
<sil. pun. 15.373>	nomen mortis auet. tortae nunc eminus hastae
<sil. pun. 15.374>	altius insurgit, nunc saeuit comminus ense.
<sil. pun. 15.375>	forsan et enasset rapidi freta saeua pericli,
<sil. pun. 15.376>	ni telum aduersos nati uenisset in artus.
<sil. pun. 15.377>	tum patriae tremuere manus, laxataque luctu
<sil. pun. 15.378>	fluxerunt rigidis arma infelicia palmis.
<sil. pun. 15.379>	obuia nudatum tramittit lancea pectus,
<sil. pun. 15.380>	labensque impresso signauit gramina mento.
<sil. pun. 15.381>	At postquam Tyrius saeua inter proelia ductor
<sil. pun. 15.382>	infixum aduerso uidit sub pectore telum,
<sil. pun. 15.383>	immane exclamat: "Latias, Carthago, timere
<sil. pun. 15.384>	desine iam leges. iacet exitiabile nomen,
<sil. pun. 15.385>	Ausonii columen regni. sed dextera nostrae
<sil. pun. 15.386>	tam similis non obscuras mittatur ad umbras.
<sil. pun. 15.387>	magnanima inuidia uirtus caret." alta sepulcri
<sil. pun. 15.388>	protinus exstruitur caeloque educitur ara.
<sil. pun. 15.389>	conuectant siluis ingentia robora. credas
<sil. pun. 15.390>	Sidonium cecidisse ducem. tum tura dapesque
<sil. pun. 15.391>	et fasces clipeusque uiri, pompa ultima, fertur.
<sil. pun. 15.392>	ipse facem subdens "laus" inquit "parta perennis.
<sil. pun. 15.393>	Marcellum abstulimus Latio. deponere forsan
<sil. pun. 15.394>	gens Italum tandem arma uelit. uos ite superbae
<sil. pun. 15.395>	exsequias animae et cinerem donate supremi
<sil. pun. 15.396>	muneris officio; numquam hoc tibi, Roma, negabo."
<sil. pun. 15.397>	alterius par atque eadem fortuna laborum
<sil. pun. 15.398>	consulis: exanimum sonipes ad signa reuexit.
<sil. pun. 15.399>	Talia in Ausonia. sed non et talis Hiberis
<sil. pun. 15.400>	armorum euentus campis. Carthaginis omnes
<sil. pun. 15.401>	per subitum raptae pernix uictoria late
<sil. pun. 15.402>	terruerat gentes. ducibus spes una salutis,
<sil. pun. 15.403>	si socias iungant uires. ingentibus orsum
<sil. pun. 15.404>	auspiciis iuuenem, ceu patria gestet in armis
<sil. pun. 15.405>	fulmina, sublimi uallatam uertice montis
<sil. pun. 15.406>	et scopulis urbem, cumulatam strage uirorum
<sil. pun. 15.407>	non toto rapuisse die, qua Martius ille
<sil. pun. 15.408>	Hannibal in terra consumpto uerterit anno
<sil. pun. 15.409>	nec pube aequandam nec opum ubertate Saguntum.
<sil. pun. 15.410>	Proximus applicito saxosis aggere siluis
<sil. pun. 15.411>	tendebat fratris spirans ingentia facta
<sil. pun. 15.412>	Hasdrubal. hic robur mixtusque rebellibus Afris
<sil. pun. 15.413>	Cantaber, hic uolucri Mauro pernicior Astur;
<sil. pun. 15.414>	tantaque maiestas terra rectoris Hibera,
<sil. pun. 15.415>	Hannibalis quantus Laurenti terror in ora.
<sil. pun. 15.416>	forte dies priscum Tyriis sollemnis honorem
<sil. pun. 15.417>	rettulerat, quo primum orsi Carthaginis altae
<sil. pun. 15.418>	fundamenta nouam coepere mapalibus urbem,
<sil. pun. 15.419>	et laetus repetens gentis primordia ductor
<sil. pun. 15.420>	festa coronatis agitabat gaudia signis
<sil. pun. 15.421>	pacificans diuos. fraternum laena nitebat
<sil. pun. 15.422>	demissa ex umeris donum, quam foederis arti
<sil. pun. 15.423>	Trinacrius Libyco rex inter munera pignus
<sil. pun. 15.424>	miserat, Aeoliis gestatum insigne tyrannis.
<sil. pun. 15.425>	aurata puerum rapiebat ad aethera penna
<sil. pun. 15.426>	per nubes aquila intexto librata uolatu.
<sil. pun. 15.427>	antrum ingens iuxta, quod acus simulauit in ostro,
<sil. pun. 15.428>	Cyclopum domus. hic recubans manantia tabo
<sil. pun. 15.429>	corpora letifero sorbet Polyphemus hiatu.
<sil. pun. 15.430>	circa fracta iacent excussaque morsibus ossa.
<sil. pun. 15.431>	ipse manu extenta Laertia pocula poscit
<sil. pun. 15.432>	permiscetque mero ructatos ore cruores.
<sil. pun. 15.433>	Conspicuus Siculi Tyrius subteminis arte
<sil. pun. 15.434>	gramineas pacem superum poscebat ad aras.
<sil. pun. 15.435>	ecce inter medios hostilia nuntius arma
<sil. pun. 15.436>	quadrupedante inuectus equo aduentare ferebat.
<sil. pun. 15.437>	turbatae mentes, imperfectusque deorum
<sil. pun. 15.438>	cessit honos. ruptis linquunt altaria sacris.
<sil. pun. 15.439>	clauduntur uallo, tenuemque ut roscida misit
<sil. pun. 15.440>	lucem Aurora polo, rapiunt certamina Martis.
<sil. pun. 15.441>	audax Scipiadae stridentem Sabbura cornum
<sil. pun. 15.442>	excepit, geminaeque acies uelut omine motae.
<sil. pun. 15.443>	exclamat Latius ductor: "prima hostia uobis,
<sil. pun. 15.444>	sacrati manes, campo iacet. en age, miles,
<sil. pun. 15.445>	in pugnam et caedes, qualis spirantibus ire
<sil. pun. 15.446>	adsueras ducibus, talis rue." dumque ea fatur,
<sil. pun. 15.447>	incumbunt. Myconum Laenas Cirtamque Latinus
<sil. pun. 15.448>	et Thysdrum Maro et incestum Catilina Nealcen
<sil. pun. 15.449>	germanae thalamo obtruncat. cadit obuius acri
<sil. pun. 15.450>	Cartalo Nasidio, Libycae regnator harenae.
<sil. pun. 15.451>	te quoque Pyrenes uidit conterrita tellus
<sil. pun. 15.452>	permixtum Poenis et uix credenda furentem,
<sil. pun. 15.453>	magnum Dardaniae, Laeli, decus, omnia felix
<sil. pun. 15.454>	cui natura dedit nullo renuente deorum.
<sil. pun. 15.455>	ille foro auditus, cum dulcia soluerat ora,
<sil. pun. 15.456>	aequabat Pyliae Neleia mella senectae,
<sil. pun. 15.457>	ille, ubi suspensi patres et curia uocem
<sil. pun. 15.458>	posceret, ut cantu ducebat corda senatus;
<sil. pun. 15.459>	idem, cum subitum campo perstrinxerat aures
<sil. pun. 15.460>	murmur triste tubae, tanto feruore ruebat
<sil. pun. 15.461>	in pugnam atque acies, ut natum ad sola liqueret
<sil. pun. 15.462>	bella. nihil uitae peragi sine laude placebat.
<sil. pun. 15.463>	tunc effurtiua tractantem proelia luce
<sil. pun. 15.464>	deiecit Galam. sacris Carthaginis illum
<sil. pun. 15.465>	supposito mater partu subduxerat olim;
<sil. pun. 15.466>	sed stant nulla diu deceptis gaudia diuis.
<sil. pun. 15.467>	tunc Alabim Maurumque Dracen demisit ad umbras,
<sil. pun. 15.468>	femineo clamore Dracen extrema rogantem.
<sil. pun. 15.469>	huius ceruicem gladio inter uerba precesque
<sil. pun. 15.470>	amputat. absciso durabant murmura collo.
<sil. pun. 15.471>	At non ductori Libyco par ardor in armis.
<sil. pun. 15.472>	frondosi collis latebras ac saxa capessit
<sil. pun. 15.473>	auia, nec caedes extremaue damna mouebant
<sil. pun. 15.474>	agminis. Italiam profugus spectabat et Alpes,
<sil. pun. 15.475>	praemia magna fugae. tacitum dat tessera signum
<sil. pun. 15.476>	dimissa in colles pugna siluasque ferantur
<sil. pun. 15.477>	dispersi et summam, quicumque euaserit, arcem
<sil. pun. 15.478>	Pyrenes culmenque petat. tum primus honore
<sil. pun. 15.479>	armorum exuto et parma celatus Hibera
<sil. pun. 15.480>	in montes abit atque uolens palantia linquit
<sil. pun. 15.481>	agmina. desertis Latius uictricia signa
<sil. pun. 15.482>	immittit miles castris (non urbe recepta
<sil. pun. 15.483>	plus ulla partum praedae) tenuitque moratas
<sil. pun. 15.484>	a caede, ut Libycus ductor prouiderat, iras,
<sil. pun. 15.485>	fluminei ueluti deprensus gurgitis undis
<sil. pun. 15.486>	auulsa parte inguinibus causaque pericli
<sil. pun. 15.487>	enatat intento praedae fiber auius hoste.
<sil. pun. 15.488>	Impiger occultis Poenus postquam abditur umbris
<sil. pun. 15.489>	saxosae fidens siluae, maiora petuntur
<sil. pun. 15.490>	rursus bella retro et superari certior hostis.
<sil. pun. 15.491>	Pyrenes tumulo clipeum cum carmine figunt:
<sil. pun. 15.492>	Terrore interea posito trans ardua montis
<sil. pun. 15.493>	Bebrycia populos armabat Poenus in aula
<sil. pun. 15.494>	mercandi dextras largus belloque parata
<sil. pun. 15.495>	prodigere in bellum facilis. praemissa feroces
<sil. pun. 15.496>	augebant animos argenti pondera et auri
<sil. pun. 15.497>	parta metalliferis longo discrimine terris.
<sil. pun. 15.498>	hinc noua complerunt haud tardo milite castra
<sil. pun. 15.499>	uenales animae, Rhodani qui gurgite gaudent,
<sil. pun. 15.500>	quorum serpit Arar per rura pigerrimus undae.
<sil. pun. 15.501>	iamque hieme affecta mitescere coeperat annus.
<sil. pun. 15.502>	inde iter ingrediens rapidum per Celtica rura
<sil. pun. 15.503>	miratur domitas Alpes ac peruia montis
<sil. pun. 15.504>	ardua et Herculeae quaerit uestigia plantae
<sil. pun. 15.505>	germanique uias diuinis comparat ausis.
<sil. pun. 15.506>	Vt uero uentum in culmen castrisque resedit
<sil. pun. 15.507>	Hannibalis, "quos Roma," inquit "quos altius, oro,
<sil. pun. 15.508>	attollit muros, qui post haec moenia fratri
<sil. pun. 15.509>	uicta meo stent incolumes? sit gloria dextrae
<sil. pun. 15.510>	felix tanta precor, neue usque ad sidera adisse
<sil. pun. 15.511>	inuideat laeuus nobis deus." agmine celso
<sil. pun. 15.512>	inde alacer, qua munitum decliuis ab alto
<sil. pun. 15.513>	agger monstrat iter, properatis deuolat armis.
<sil. pun. 15.514>	non tanto strepuere metu primordia belli.
<sil. pun. 15.515>	nunc geminum Hannibalem, nunc iactant bina coire
<sil. pun. 15.516>	hinc atque hinc castra et pastos per prospera bella
<sil. pun. 15.517>	sanguine ductores Italo coniungere Martem
<sil. pun. 15.518>	et duplicare acies. uenturum ad moenia cursu
<sil. pun. 15.519>	hostem praecipiti et uisurum haerentia porta
<sil. pun. 15.520>	spicula Elissaeis nuper contorta lacertis.
<sil. pun. 15.521>	His super infrendens sic secum Oenotria Tellus:
<sil. pun. 15.522>	"tantone (heu superi!) spernor contempta furore
<sil. pun. 15.523>	Sidoniae gentis, quae quondam sceptra timentem
<sil. pun. 15.524>	nati Saturnum nostris considere in oris
<sil. pun. 15.525>	et regnare dedi? decima haec iam uertitur aestas,
<sil. pun. 15.526>	ex quo proterimur. iuuenis, cui sola supersunt
<sil. pun. 15.527>	in superos bella, extremo de litore rapta
<sil. pun. 15.528>	intulit arma mihi temeratisque Alpibus ardens
<sil. pun. 15.529>	in nostros descendit agros. quot corpora texi
<sil. pun. 15.530>	caesorum stratis totiens deformis alumnis!
<sil. pun. 15.531>	nulla mihi floret bacis felicibus arbor
<sil. pun. 15.532>	immatura seges rapido succiditur ense
<sil. pun. 15.533>	culmina uillarum nostrum delapsa feruntur
<sil. pun. 15.534>	in gremium foedantque suis mea regna ruinis.
<sil. pun. 15.535>	hunc etiam, uastis qui nunc sese intulit oris,
<sil. pun. 15.536>	perpetiar miseras quaerentem exurere belli
<sil. pun. 15.537>	reliquias? tum me scindat uagus Afer aratro,
<sil. pun. 15.538>	et Libys Ausoniis commendet semina sulcis
<sil. pun. 15.539>	ni cuncta, exsultant quae latis agmina campis,
<sil. pun. 15.540>	uno condiderim tumulo." dum talia uersat
<sil. pun. 15.541>	et thalamos claudit Nox atra deumque hominumque,
<sil. pun. 15.542>	tendit Amyclaei praeceps ad castra nepotis.
<sil. pun. 15.543>	is tum Lucanis cohibentem finibus arma
<sil. pun. 15.544>	Poenum uicini seruabat caespite ualli.
<sil. pun. 15.545>	hic iuuenem aggreditur Latiae telluris imago:
<sil. pun. 15.546>	"Clausorum decus atque erepto maxima Romae
<sil. pun. 15.547>	spes Nero Marcello, rumpe atque expelle quietem.
<sil. pun. 15.548>	magnum aliquid tibi, si patriae uis addere fatis,
<sil. pun. 15.549>	audendum est, quod depulso quoque moenibus hoste
<sil. pun. 15.550>	uictores fecisse tremant. fulgentibus armis
<sil. pun. 15.551>	Poenus inundauit campos, qua Sena relictum
<sil. pun. 15.552>	Gallorum a populis seruat per saecula nomen.
<sil. pun. 15.553>	ni propere alipedes rapis ad certamina turmas,
<sil. pun. 15.554>	serus deletae post auxiliabere Romae.
<sil. pun. 15.555>	surge, age, fer gressus. patulos regione Matauri
<sil. pun. 15.556>	damnaui tumulis Poenorum atque ossibus agros."
<sil. pun. 15.557>	his dictis abit atque abscedens uisa pauentem
<sil. pun. 15.558>	attrahere et fractis turmas propellere portis.
<sil. pun. 15.559>	Rumpit flammato turbatus corde soporem
<sil. pun. 15.560>	ac supplex geminas tendens ad sidera palmas
<sil. pun. 15.561>	Tellurem Noctemque et caelo sparsa precatur
<sil. pun. 15.562>	astra ducemque uiae tacito sub lumine Phoeben.
<sil. pun. 15.563>	inde legit dignas tanta ad conamina dextras,
<sil. pun. 15.564>	quaque iacet superi Larinas accola ponti,
<sil. pun. 15.565>	qua duri bello gens Marrucina fidemque
<sil. pun. 15.566>	exuere indocilis sociis Frentanus in armis,
<sil. pun. 15.567>	tum qua uitiferos domitat Praetutia pubes
<sil. pun. 15.568>	laeta laboris agros, et penna et fulmine et undis
<sil. pun. 15.569>	hibernis et Achaemenio uelocior arcu
<sil. pun. 15.570>	euolat. hortator sibi quisque "age, perge, salutem
<sil. pun. 15.571>	Ausoniae ancipites superi et, stet Roma cadatne,
<sil. pun. 15.572>	in pedibus posuere tuis" clamantque ruuntque.
<sil. pun. 15.573>	hortandi genus acer habet praecedere ductor.
<sil. pun. 15.574>	illum augent cursus annisi aequare sequendo
<sil. pun. 15.575>	atque indefessi noctemque diemque feruntur.
<sil. pun. 15.576>	At Roma aduersi tantum et mala gliscere belli
<sil. pun. 15.577>	accipiens trepidare metu nimiumque Neronem
<sil. pun. 15.578>	sperauisse queri atque uno sibi uulnere posse
<sil. pun. 15.579>	auferri restantem animam. non arma nec aurum
<sil. pun. 15.580>	nec pubem nec, quem fundat, superesse cruorem.
<sil. pun. 15.581>	scilicet Hasdrubalem inuadat, qui ad proelia soli
<sil. pun. 15.582>	Hannibali satis esse nequit? iam rursus, ubi arma
<sil. pun. 15.583>	auertisse suo cognorit deuia uallo,
<sil. pun. 15.584>	haesurum portis Poenum. uenisse, superbo
<sil. pun. 15.585>	qui fratri certet, cui maxima gloria cedat
<sil. pun. 15.586>	urbis deletae. fremit amens corde sub imo
<sil. pun. 15.587>	ordo patrum ac magno interea meditatur amore
<sil. pun. 15.588>	seruandi decoris, quonam se fine minanti
<sil. pun. 15.589>	seruitio eripiat diuosque euadat iniquos.
<sil. pun. 15.590>	hos inter gemitus obscuro noctis opacae
<sil. pun. 15.591>	succedit castris Nero, quae coniuncta feroci
<sil. pun. 15.592>	Liuius Hasdrubali uallo custode tenebat.
<sil. pun. 15.593>	belliger is quondam scitusque accendere Martem
<sil. pun. 15.594>	floruerat primo clarus pugnator in aeuo.
<sil. pun. 15.595>	mox falso laesus non aequi crimine uulgi
<sil. pun. 15.596>	secretis ruris tristes absconderat annos.
<sil. pun. 15.597>	sed postquam grauior moles terrorque periclo
<sil. pun. 15.598>	poscebat propiore uirum, reuocatus ad arma
<sil. pun. 15.599>	tot caesis ducibus patriae donauerat iram.
<sil. pun. 15.600>	At non Hasdrubalem fraudes latuere recentum
<sil. pun. 15.601>	armorum, quamquam tenebris nox texerat astus.
<sil. pun. 15.602>	pulueris in clipeis uestigia uisa mouebant
<sil. pun. 15.603>	et, propen signum accursus, sonipesque uirique
<sil. pun. 15.604>	substricti corpus. bis clarum, bucina, signum
<sil. pun. 15.605>	praeterea gemino prodebat iuncta magistro
<sil. pun. 15.606>	castra regi. uerum fratri si uita supersit,
<sil. pun. 15.607>	qui tandem licitum socias coniungere uires
<sil. pun. 15.608>	consulibus? sed enim solum, dum uera patescant,
<sil. pun. 15.609>	cunctandi restare dolum Martemque trahendi.
<sil. pun. 15.610>	nec consulta fugae segni formidine differt.
<sil. pun. 15.611>	Nox, somni genetrix, mortalia pectora curis
<sil. pun. 15.612>	purgarat, tenebraeque horrenda silentia alebant.
<sil. pun. 15.613>	erepit suspensa ferens uestigia castris
<sil. pun. 15.614>	et muta elabi tacito iubet agmina passu.
<sil. pun. 15.615>	illunem nacti per rura tacentia noctem
<sil. pun. 15.616>	accelerant uitantque sonos; sed percita falli
<sil. pun. 15.617>	sub tanto motu Tellus nequit. implicat actas
<sil. pun. 15.618>	caeco errore uias umbrisque fauentibus arto
<sil. pun. 15.619>	circumagit spatio sua per uestigia ductos.
<sil. pun. 15.620>	nam qua curuatas sinuosis flexibus amnis
<sil. pun. 15.621>	obliquat ripas refluoque per aspera lapsu
<sil. pun. 15.622>	in sese redit, hac casso ducente labore
<sil. pun. 15.623>	exiguum inuoluunt frustratis gressibus orbem,
<sil. pun. 15.624>	inque errore uiae tenebrarum munus ademptum.
<sil. pun. 15.625>	Lux surgit panditque fugam. ruit acer apertis
<sil. pun. 15.626>	turbo equitum portis, atque omnes ferrea late
<sil. pun. 15.627>	tempestas operit campos. nondum arma manusque
<sil. pun. 15.628>	permixtae, iam tela bibunt praemissa cruorem.
<sil. pun. 15.629>	hinc iussae Poenum fugientem sistere pennae
<sil. pun. 15.630>	Dictaeae uolitant, hinc lancea turbine nigro
<sil. pun. 15.631>	fert letum cuicumque uiro, quem prenderit ictus.
<sil. pun. 15.632>	deponunt abitus curam trepidique coactas
<sil. pun. 15.633>	constituunt acies et spes ad proelia uertunt.
<sil. pun. 15.634>	Ipse inter medios (nam rerum dura uidebat)
<sil. pun. 15.635>	Sidonius ductor tergo sublimis ab alto
<sil. pun. 15.636>	quadrupedantis equi tendens uocemque manusque:
<sil. pun. 15.637>	"per decora extremo uobis quaesita sub axe,
<sil. pun. 15.638>	per fratris laudes oro, uenisse probemus
<sil. pun. 15.639>	germanum Hannibalis. Latio Fortuna laborat
<sil. pun. 15.640>	aduersis documenta dare atque ostendere, quantus
<sil. pun. 15.641>	uerterit in Rutulos domitor telluris Hiberae
<sil. pun. 15.642>	suetus ad Herculeas miles bellare columnas.
<sil. pun. 15.643>	forsitan et pugnas ueniat germanus in ipsas.
<sil. pun. 15.644>	digna uiro, digna, obtestor, spectacula pleno
<sil. pun. 15.645>	corporibus properate solo. quicumque timeri
<sil. pun. 15.646>	dux bello poterat, fratri iacet. unica nunc spes,
<sil. pun. 15.647>	e poena ac latebris infracto Liuius aeuo,
<sil. pun. 15.648>	damnatum, offertur uobis, caput. ite agite, oro,
<sil. pun. 15.649>	sternite ductorem, cum quo concurrere fratri
<sil. pun. 15.650>	sit pudor, et turpi finem donate senectae."
<sil. pun. 15.651>	At contra Nero: "quid cessas clusisse labores
<sil. pun. 15.652>	ingentis belli? pedibus tibi gloria, miles,
<sil. pun. 15.653>	parta ingens. nunc accumula coepta ardua dextra.
<sil. pun. 15.654>	heu temere abducto liquisti robore castra,
<sil. pun. 15.655>	ni factum absoluit uictoria. praecipe laudem.
<sil. pun. 15.656>	aduentu cecidisse tuo memorabitur hostis."
<sil. pun. 15.657>	Parte alia insignis nudatis casside canis
<sil. pun. 15.658>	Liuius: "huc, iuuenes, huc me spectate ruentem
<sil. pun. 15.659>	in pugnas, quantumque meus patefecerit ensis,
<sil. pun. 15.660>	tantum intrate loci et tandem praecludite ferro
<sil. pun. 15.661>	iam nimium patulas Poenis grassantibus Alpes.
<sil. pun. 15.662>	quod ni ueloci prosternimus agmina Marte
<sil. pun. 15.663>	et fulmen subitum Carthaginis Hannibal adsit,
<sil. pun. 15.664>	qui deus infernis quemquam nostrum eximat umbris?"
<sil. pun. 15.665>	hinc galea capite accepta dicta horrida ferro
<sil. pun. 15.666>	sancit et obtectus senium fera proelia miscet.
<sil. pun. 15.667>	illum per cuneos et per densissima campi
<sil. pun. 15.668>	corpora tot dantem leto, quot spicula torsit,
<sil. pun. 15.669>	turbati fugere Macae, fugere feroces
<sil. pun. 15.670>	Autololes Rhodanique comas intonsa iuuentus.
<sil. pun. 15.671>	Fatidicis Nabis ueniens Hammonis harenis
<sil. pun. 15.672>	improba miscebat securus proelia fati
<sil. pun. 15.673>	ceu tutante deo ac patriis spolia Itala templis
<sil. pun. 15.674>	fixurum uano tumidus promiserat ore.
<sil. pun. 15.675>	ardebat gemma Garamantide caerula uestis,
<sil. pun. 15.676>	ut cum sparsa micant stellarum lumina caelo,
<sil. pun. 15.677>	et gemmis galeam clipeumque accenderat auro.
<sil. pun. 15.678>	casside cornigera dependens infula sacros
<sil. pun. 15.679>	prae se terrores diuumque ferebat honorem.
<sil. pun. 15.680>	arcus erat pharetraeque uiro atque incocta cerastis
<sil. pun. 15.681>	spicula et armatus peragebat bella ueneno.
<sil. pun. 15.682>	necnon cornipedis tergo de more repostus
<sil. pun. 15.683>	sustentata genu per campum pondera conti
<sil. pun. 15.684>	Sarmatici prona aduersos urgebat in hostes.
<sil. pun. 15.685>	tum quoque transfixum telo per membra, per arma
<sil. pun. 15.686>	consulis ante oculos magno clamore Sabellum
<sil. pun. 15.687>	asportabat ouans et ouans Hammona canebat.
<sil. pun. 15.688>	non tulit hanc iram tantosque in corde tumores
<sil. pun. 15.689>	barbarico senior telumque intorsit et una
<sil. pun. 15.690>	praedam animamque simul uictori uictor ademit.
<sil. pun. 15.691>	Adsilit audito tristis clamore ruinae
<sil. pun. 15.692>	Hasdrubal et coeptantem Arabum raptare perempto
<sil. pun. 15.693>	gemmiferi spolium cultus auroque rigentes
<sil. pun. 15.694>	exuuias iaculum a tergo perlibrat ad ossa.
<sil. pun. 15.695>	Iam correpta miser geminis uelamina palmis
<sil. pun. 15.696>	carpebat propere et trepidos nudauerat artus:
<sil. pun. 15.697>	concidit ac sacras uestes atque aurea fila
<sil. pun. 15.698>	reddidit exanimo spoliatum lapsus in hostem.
<sil. pun. 15.699>	at Canthus Rutilum, Canthus possessor harenae,
<sil. pun. 15.700>	qua celebre inuicti nomen posuere Philaeni,
<sil. pun. 15.701>	ditem ouium Rutilum obtruncat, cui mille sub altis
<sil. pun. 15.702>	lanigerae balant stabulis. ipse otia molli
<sil. pun. 15.703>	exercens cura gelido nunc flumine soles
<sil. pun. 15.704>	frangebat nimios pecori, nunc laetus in herba
<sil. pun. 15.705>	tondebat niueae splendentia uellera lanae
<sil. pun. 15.706>	aut, pecus e pastu cum sese ad tecta referret,
<sil. pun. 15.707>	noscentes matres spectabat ouilibus agnos.
<sil. pun. 15.708>	occubuit clipei transfixo proditus aere
<sil. pun. 15.709>	et sero ingemuit stabulis exisse paternis.
<sil. pun. 15.710>	Acrius hoc Italum pubes incurrit et urget,
<sil. pun. 15.711>	ut torrens, ut tempestas, ut flamma corusci
<sil. pun. 15.712>	fulminis, ut Borean pontus fugit, ut caua currunt
<sil. pun. 15.713>	nubila, cum pelago caelum permiscuit Eurus.
<sil. pun. 15.714>	 procerae stabant, Celtarum signa, cohortes,
<sil. pun. 15.715>	prima acies. hos impulsu cuneoque feroci
<sil. pun. 15.716>	laxat uis subita, et fessos errore uiarum
<sil. pun. 15.717>	nec soli faciles longique laboris anhelos
<sil. pun. 15.718>	auertit patrius genti pauor. addere tergo
<sil. pun. 15.719>	hastas Ausonius teloque instare sequaci
<sil. pun. 15.720>	nec donare fugam. cadit uno uulnere Thyrmis,
<sil. pun. 15.721>	non uno Rhodanus, profligatumque sagittae
<sil. pun. 15.722>	lancea deturbat Morinum et iam iamque cadentem.
<sil. pun. 15.723>	cedentes urget totas largitus habenas
<sil. pun. 15.724>	Liuius acer equo et turmis abeuntibus infert
<sil. pun. 15.725>	cornipedem. tunc auersi surgentia colla
<sil. pun. 15.726>	disicit ense Mosae. percussit pondere terram
<sil. pun. 15.727>	cum galea ex alto lapsum caput; at residentem
<sil. pun. 15.728>	turbatus rapuit sonipes in proelia truncum.
<sil. pun. 15.729>	hic Cato (nam medio uibrabat et ipse tumultu)
<sil. pun. 15.730>	"si, primas" inquit "bello cum amisimus Alpes,
<sil. pun. 15.731>	hic iuueni oppositus Tyrio foret! ei mihi quanta
<sil. pun. 15.732>	cessauit Latio dextra, et quot funera Poenis
<sil. pun. 15.733>	donarunt praui suffragia tristia campi!"
<sil. pun. 15.734>	Iamque inclinabant acies, cunctisque pauorem
<sil. pun. 15.735>	Gallorum induerat pauor, et Fortuna ruebat
<sil. pun. 15.736>	Sidonia: ad Rutulos Victoria uerterat alas.
<sil. pun. 15.737>	celsus ceu prima reflorescente iuuenta
<sil. pun. 15.738>	ibat consul ouans, maior maiorque uideri.
<sil. pun. 15.739>	ecce trahens secum canentem puluere turmam
<sil. pun. 15.740>	ductor Agenoreus subit intorquensque lacertis
<sil. pun. 15.741>	tela sonat: "cohibete fugam. cui cedimus hosti?
<sil. pun. 15.742>	nonne pudet? conuersa senex marcentibus annis
<sil. pun. 15.743>	agmina agit. nunc, quaeso, mihi nunc dextera in armis
<sil. pun. 15.744>	degenerat, nostrique piget? mihi Belus auorum
<sil. pun. 15.745>	principium, mihi cognatum Sidonia Dido
<sil. pun. 15.746>	nomen et ante omnes bello numerandus Hamilcar
<sil. pun. 15.747>	est genitor, mihi, cui cedunt montesque lacusque
<sil. pun. 15.748>	et campi atque amnes, frater. me magna secundum
<sil. pun. 15.749>	Carthago putat Hannibali, me Baetis in oris
<sil. pun. 15.750>	aequant germano passae mea proelia gentes."
<sil. pun. 15.751>	talia dum memorat medios ablatus in hostes,
<sil. pun. 15.752>	ut noua conspecti fulserunt consulis arma,
<sil. pun. 15.753>	hastam praepropero nisu iacit. illa per oras
<sil. pun. 15.754>	aerati clipei et loricae tegmina summo
<sil. pun. 15.755>	incidit haud felix umero parceque petitum
<sil. pun. 15.756>	perstrinxit corpus nec multo tincta cruore,
<sil. pun. 15.757>	uana sed optanti promisit gaudia Poeno.
<sil. pun. 15.758>	Turbati Rutuli, confusaque pectora uisu
<sil. pun. 15.759>	terrifico. tunc increpitans conamina consul:
<sil. pun. 15.760>	"femineis laesum uana inter proelia corpus
<sil. pun. 15.761>	unguibus aut palmis credas puerilibus ictum.
<sil. pun. 15.762>	ite, docete, uiri, Romanae uulnera suerint
<sil. pun. 15.763>	quanta afferre manus." tum uero effunditur ingens
<sil. pun. 15.764>	telorum uis, et densa sol uincitur umbra.
<sil. pun. 15.765>	iamque per extentos alterna strage uirorum
<sil. pun. 15.766>	corpora fusa iacent campos demersaque in undam
<sil. pun. 15.767>	iunxerunt cumulo crescente cadauera ripas,
<sil. pun. 15.768>	ut, cum uenatu saltus exercet opacos
<sil. pun. 15.769>	Dictynna et laetae praebet spectacula matri
<sil. pun. 15.770>	aut Pindi nemora excutiens aut Maenala lustrans
<sil. pun. 15.771>	(omnis Naiadum plenis comitata pharetris
<sil. pun. 15.772>	turba ruit, striduntque sagittiferi coryti),
<sil. pun. 15.773>	tum per saxa ferae perque ipsa cubilia fusae,
<sil. pun. 15.774>	per ualles fluuiosque atque antra uirentia musco
<sil. pun. 15.775>	multa strage iacent; exsultat uertice montis
<sil. pun. 15.776>	gratam perlustrans oculis Latonia praedam.
<sil. pun. 15.777>	Audito ante alios senioris uulnere rumpit
<sil. pun. 15.778>	per medios Nero saeuus iter uisaque uirorum
<sil. pun. 15.779>	aequali pugna "quid enim, quid deinde relictumst
<sil. pun. 15.780>	Italiae fatis? hunc si non uincitis hostem,
<sil. pun. 15.781>	Hannibalem uincetis?" ait. ruit ocius amens
<sil. pun. 15.782>	in medios, Tyriumque ducem inter prima frementem
<sil. pun. 15.783>	agmina ut aspexit, rabidi ceu belua ponti
<sil. pun. 15.784>	per longum sterili ad pastus iactata profundo,
<sil. pun. 15.785>	cum procul in fluctu piscem male saucia uidit,
<sil. pun. 15.786>	aestuat et lustrans nantem sub gurgite praedam
<sil. pun. 15.787>	absorbet late permixtum piscibus aequor,
<sil. pun. 15.788>	non telo mora, non dictis. "haud amplius" inquit
<sil. pun. 15.789>	"elabere mihi. non hic nemora auia fallent
<sil. pun. 15.790>	Pyrenes, nec promissis frustrabere uanis,
<sil. pun. 15.791>	ut quondam terra fallax deprensus Hibera
<sil. pun. 15.792>	euasti nostram mentito foedere dextram."
<sil. pun. 15.793>	Haec Nero et intorquet iaculum, nec futilis ictus.
<sil. pun. 15.794>	nam latere extremo cuspis librata resedit.
<sil. pun. 15.795>	inuadit stricto super haec interritus ense
<sil. pun. 15.796>	collapsique premens umbone trementia membra
<sil. pun. 15.797>	"si qua sub extremo casu mandata referri
<sil. pun. 15.798>	germano uis forte tuo, portabimus" inquit.
<sil. pun. 15.799>	contra Sidonius: "leto non terreor ullo.
<sil. pun. 15.800>	utere Marte tuo, dum nostris manibus adsit
<sil. pun. 15.801>	actutum uindex. mea si suprema referre
<sil. pun. 15.802>	fratri uerba paras, mando Capitolia uictor
<sil. pun. 15.803>	exurat cinerique Iouis permisceat ossa
<sil. pun. 15.804>	et cineres nostros." cupientem annectere plura
<sil. pun. 15.805>	feruentemque ira mortis transuerberat ense
<sil. pun. 15.806>	et rapit infidum uictor caput. agmina fuso
<sil. pun. 15.807>	sternuntur duce non ultra fidentia Marti.
<sil. pun. 15.808>	Iamque diem solisque uices nox abstulit atra,
<sil. pun. 15.809>	cum uires parco uictu somnoque reducunt,
<sil. pun. 15.810>	ac nondum remeante die uictricia signa,
<sil. pun. 15.811>	qua uentum, referunt clausis formidine castris.
<sil. pun. 15.812>	tum Nero procera sublimia cuspide portans
<sil. pun. 15.813>	ora ducis caesi "Cannas pensauimus," inquit
<sil. pun. 15.814>	"Hannibal, et Trebiam et Thrasymenni litora tecum
<sil. pun. 15.815>	fraterno capite. i, duplica nunc perfida bella
<sil. pun. 15.816>	et geminas accerse acies. haec praemia restant,
<sil. pun. 15.817>	qui tua tramissis optarint Alpibus arma."
<sil. pun. 15.818>	compressit lacrimas Poenus minuitque ferendo
<sil. pun. 15.819>	constanter mala et inferias in tempore dignas
<sil. pun. 15.820>	missurum fratri clauso commurmurat ore.
<sil. pun. 15.821>	tum castris procul amotis aduersa quiete
<sil. pun. 15.822>	dissimulans dubia exclusit certamina Martis.

<sil. pun. 16.1>	Bruttia maerentem casus patriaeque suosque
<sil. pun. 16.2>	Hannibalem accepit tellus. hic aggere saeptus
<sil. pun. 16.3>	in tempus posita ad renouandum bella coquebat:
<sil. pun. 16.4>	abditus ut silua, stabulis cum cessit ademptis,
<sil. pun. 16.5>	amisso taurus regno gregis auia clauso
<sil. pun. 16.6>	molitur saltu certamina iamque feroci
<sil. pun. 16.7>	mugitu nemora exterret perque ardua cursu
<sil. pun. 16.8>	saxa ruit, sternit siluas rupesque lacessit
<sil. pun. 16.9>	irato rabidus cornu: tremit omnis ab alto
<sil. pun. 16.10>	prospectans scopulo pastor noua bella parantem.
<sil. pun. 16.11>	sed uigor hausurus Latium, si cetera Marti
<sil. pun. 16.12>	adiumenta forent, praua obtrectante suorum
<sil. pun. 16.13>	inuidia, reuocare animos ac stare negata
<sil. pun. 16.14>	cogebatur ope et senio torpescere rerum.
<sil. pun. 16.15>	parta tamen formido manu et tot caedibus olim
<sil. pun. 16.16>	quaesitus terror uelut inuiolabile telis
<sil. pun. 16.17>	seruabant sacrumque caput, proque omnibus armis
<sil. pun. 16.18>	et castrorum opibus dextrisque recentibus unum
<sil. pun. 16.19>	Hannibalis sat nomen erat. tot dissona lingua
<sil. pun. 16.20>	agmina, barbarico tot discordantia ritu
<sil. pun. 16.21>	corda uirum mansere gradu, rebusque retusis
<sil. pun. 16.22>	fidas ductoris tenuit reuerentia mentes.
<sil. pun. 16.23>	 Nec uero Ausonia tantum se laetus agebat
<sil. pun. 16.24>	Dardanidis Mauors: iam terra cedit Hibera
<sil. pun. 16.25>	auriferis tandem Phoenix depulsus ab aruis,
<sil. pun. 16.26>	iam Mago exutus castris agitante pauore
<sil. pun. 16.27>	in Libyam propero tramisit caerula uelo.
<sil. pun. 16.28>	ecce aliud decus haud uno contenta fauore
<sil. pun. 16.29>	nutribat Fortuna duci. nam concitus Hannon
<sil. pun. 16.30>	aduentabat, agens crepitantibus agmina caetris
<sil. pun. 16.31>	barbara, et indigenas serus raptabat Hiberos.
<sil. pun. 16.32>	non ars aut astus belli uel dextera deerat,
<sil. pun. 16.33>	si non Scipiadae concurreret. omnia ductor
<sil. pun. 16.34>	magna adeo Ausonius maiori mole premebat:
<sil. pun. 16.35>	ut Phoebe stellas, ut fratri&lt;s&gt; lumina Phoeben
<sil. pun. 16.36>	exuperant montisque Atlas et flumina Nilus,
<sil. pun. 16.37>	ut pater Oceanus Neptunia caerula uincit.
<sil. pun. 16.38>	uallantem castra (obscuro nam uesper Olympo
<sil. pun. 16.39>	fundere non aequam trepidanti coeperat umbra&lt;m&gt;)
<sil. pun. 16.40>	adgreditur Latius rector, subitoque tumultu
<sil. pun. 16.41>	caeduntur passim coepti munimina ualli
<sil. pun. 16.42>	imperfecta super. contexere herbida lapsos
<sil. pun. 16.43>	pondera, et in tumuli concessit caespes honorem.
<sil. pun. 16.44>	 Vix uni mens digna uiro, nouisse minores
<sil. pun. 16.45>	quam deceat pretiumque operis sit tradere famae.
<sil. pun. 16.46>	Cantaber ingenio membrorum et mole timeri
<sil. pun. 16.47>	uel nudus telis poterat Larus. hic fera gentis
<sil. pun. 16.48>	more securigera miscebat proelia dextra
<sil. pun. 16.49>	et, quamquam fundi se circum pulsa uideret
<sil. pun. 16.50>	agmina, deleta gentilis pube cateruae
<sil. pun. 16.51>	caesorum implebat solus loca: seu foret hostis
<sil. pun. 16.52>	comminus, expleri gaudebat uulnere frontis
<sil. pun. 16.53>	aduersae, seu laeua acies in bella uocaret,
<sil. pun. 16.54>	obliquo telum reflexum Marte rotabat.
<sil. pun. 16.55>	at, cum pone ferox auersi in terga ueniret
<sil. pun. 16.56>	uictor, nil trepidans retro iactare bipennem
<sil. pun. 16.57>	callebat, nulla belli non parte timendus.
<sil. pun. 16.58>	huic ducis inuicti germanus turbine uasto
<sil. pun. 16.59>	Scipio contorquens hastam, cudone comantis
<sil. pun. 16.60>	disiecit crinis. namque altius acta cucurrit
<sil. pun. 16.61>	cuspis et elata procul est eiecta securi.
<sil. pun. 16.62>	at iuuenis, cui telum ingens accesserat ira,
<sil. pun. 16.63>	barbaricam adsiliens magno clamore bipennem
<sil. pun. 16.64>	incutit. intremuere acies, sonuitque per auras
<sil. pun. 16.65>	pondere belligero pulsati tegminis umbo,
<sil. pun. 16.66>	haud impune quidem. remeans nam dextera ab ictu
<sil. pun. 16.67>	decisa est gladio ac dilecto immortua telo.
<sil. pun. 16.68>	qui postquam murus miseris ruit, agmina concors
<sil. pun. 16.69>	auertit fuga confestim dispersa per agros.
<sil. pun. 16.70>	nec pugnae species, sed poenae tristis imago
<sil. pun. 16.71>	illa erat, hinc tantum caedentum atque inde ruentum.
<sil. pun. 16.72>	per medios Hannon palmas post terga reuinctus
<sil. pun. 16.73>	ecce trahebatur lucemque (heu dulcia caeli
<sil. pun. 16.74>	lumina!) captiuus lucem inter uincla petebat.
<sil. pun. 16.75>	cui rector Latius: 'Tanta, en, qui regna reposcant,
<sil. pun. 16.76>	quis cedat toga et armiferi gens sacra Quirini.
<sil. pun. 16.77>	seruitio si tam faciles, cur bella refertis?'
<sil. pun. 16.78>	 Haec inter celerare gradum, coniungat ut arma,
<sil. pun. 16.79>	Hasdrubalem ignarum cladis praenuntius adfert
<sil. pun. 16.80>	explorator eques. raptat dux obuia signa
<sil. pun. 16.81>	ac, postquam optatam laetus contingere pugnam
<sil. pun. 16.82>	uidit et ad letum magno uenientia cursu
<sil. pun. 16.83>	agmina, suspiciens caelum 'Nil amplius' inquit
<sil. pun. 16.84>	'uos hodie posco, superi. protraxtis ad arma
<sil. pun. 16.85>	quod profugos, satis est: in dextra cetera nobis
<sil. pun. 16.86>	uota, uiri. rapite, ite, precor. uocat ecce furentis
<sil. pun. 16.87>	hinc pater, hinc patruus. gemina o mihi numina belli,
<sil. pun. 16.88>	ducite, adeste, sequor. dignas spectabitis, aut me
<sil. pun. 16.89>	praescia mens fallit, uestro iam nomine caedes.
<sil. pun. 16.90>	nam quis erit tandem campis telluris Hiberae
<sil. pun. 16.91>	bellandi modus? en umquam lucebit in orbe
<sil. pun. 16.92>	ille dies, quo te armorum, Carthago, meorum
<sil. pun. 16.93>	aspiciam sonitus admotaque bella trementem?'
<sil. pun. 16.94>	 Dixerat, et raucus stridenti murmure clangor
<sil. pun. 16.95>	increpuit: tonuere feris clamoribus astra.
<sil. pun. 16.96>	concurrunt, quantumque rapit uiolentia ponti
<sil. pun. 16.97>	et Notus et Boreas et inexorabilis Auster,
<sil. pun. 16.98>	cum mergunt plenas tumefacta sub aequora classes,
<sil. pun. 16.99>	aut cum letiferos accendens Sirius ignis
<sil. pun. 16.100>	torret anhelantem saeuis ardoribus orbem,
<sil. pun. 16.101>	tantum acies hominumque ferox discordia ferro
<sil. pun. 16.102>	demetit. haud ullus terrarum aequarit hiatus
<sil. pun. 16.103>	pugnarum damna, aut strages per inhospita lustra
<sil. pun. 16.104>	umquam tot dederit rabies horrenda ferarum.
<sil. pun. 16.105>	iam campi uallesque madent, hebetataque tela.
<sil. pun. 16.106>	et Libys occubuere et amantes Martis Hiberi.
<sil. pun. 16.107>	stat tamen una loco perfossis debilis armis
<sil. pun. 16.108>	luctaturque acies, qua concutit Hasdrubal hastam.
<sil. pun. 16.109>	nec finem daret ille dies animosaque uirtus,
<sil. pun. 16.110>	ni perlapsa uiro loricae tegmen harundo
<sil. pun. 16.111>	et parco summum uiolasset uulnere corpus
<sil. pun. 16.112>	suasissetque fugam. rapido certamina linquit
<sil. pun. 16.113>	in latebras euectus equo noctisque per umbram
<sil. pun. 16.114>	ad Tartessiacos tendit per litora portus.
<sil. pun. 16.115>	 Proximus in pugna ductori Marte manuque
<sil. pun. 16.116>	regnator Nomadum fuerat, mox foedere longo
<sil. pun. 16.117>	cultuque Aeneadum nomen Masinissa superbum.
<sil. pun. 16.118>	huic fesso, quos dura fuga et nox suaserat atra,
<sil. pun. 16.119>	carpenti somnos subitus rutilante coruscum
<sil. pun. 16.120>	uertice fulsit apex, crispamque inuoluere uisa est
<sil. pun. 16.121>	mitis flamma comam atque hirta se spargere fronte.
<sil. pun. 16.122>	concurrunt famuli et serpentis tempora circum
<sil. pun. 16.123>	festinant gelidis restinguere fontibus ignis;
<sil. pun. 16.124>	at grandaeua deum praenoscens omina mater
<sil. pun. 16.125>	'Sic, sic, caelicolae, portentaque uestra secundi
<sil. pun. 16.126>	condite:' ait 'dure&lt;t&gt; capiti per saecula lumen.
<sil. pun. 16.127>	ne uero, ne, nate, deum tam laeta pauesce
<sil. pun. 16.128>	prodigia aut sacras metue inter tempora flammas.
<sil. pun. 16.129>	hic tibi Dardaniae promittit foedera gentis,
<sil. pun. 16.130>	hic tibi regna dabit regnis maiora paternis
<sil. pun. 16.131>	ignis et adiunget Latiis tua nomina fatis.'
<sil. pun. 16.132>	sic uates, iuuenisque animum tam clara mouebant
<sil. pun. 16.133>	monstra, nec a Poenis ulli uirtutis honores,
<sil. pun. 16.134>	Hannibal ipse etiam iam iamque modestior armis.
<sil. pun. 16.135>	 Aurora obscuri tergebat nubila caeli
<sil. pun. 16.136>	uixque Atlantiadum rubefecerat ora sororum:
<sil. pun. 16.137>	tendit in Ausonios et adhuc hostilia castra.
<sil. pun. 16.138>	atque, ubi se uallo intulerat, ductorque benigno
<sil. pun. 16.139>	accepit Latius uultu, rex talibus infit:
<sil. pun. 16.140>	'Caelestum monita et sacrae responsa parentis
<sil. pun. 16.141>	disque tua, o Rutulum rector, gratissima uirtus
<sil. pun. 16.142>	auulsum Tyriis huc me duxere uolentem.
<sil. pun. 16.143>	si tibi non segnes tua contra fulmina saepe
<sil. pun. 16.144>	uisi stare sumus, dignam te, nate Tonantis,
<sil. pun. 16.145>	adferimus dextram. nec nos aut uana subegit
<sil. pun. 16.146>	incertae mentis leuitas et mobile pectus,
<sil. pun. 16.147>	aut spes et laeti sectamur praemia Martis:
<sil. pun. 16.148>	perfidiam fugio et periuram ab origine gentem.
<sil. pun. 16.149>	tu, quando Herculeis finisti proelia metis,
<sil. pun. 16.150>	nunc ipsam belli nobiscum inuade parentem.
<sil. pun. 16.151>	ille tibi, qui iam gemino Laurentia lustro
<sil. pun. 16.152>	possedit regna et scalas ad moenia Romae
<sil. pun. 16.153>	admouet, in Libyam flammis ferroque trahendus.'
<sil. pun. 16.154>	 Sic Nomadum ductor. tunc dextra Scipio dextram
<sil. pun. 16.155>	amplexus: 'Si pulchra tibi Mauorte uidetur,
<sil. pun. 16.156>	pulchrior est gens nostra fide. dimitte bilinguis
<sil. pun. 16.157>	ex animo socios. magna hinc te praemia clarae
<sil. pun. 16.158>	uirtutis, Masinissa, manent, citiusque uel armis
<sil. pun. 16.159>	quam gratae studio uincetur Scipio mentis.
<sil. pun. 16.160>	cetera quae Libyam portari incendia suades,
<sil. pun. 16.161>	expediet tempus. nec enim sunt talia rerum
<sil. pun. 16.162>	non meditata mihi, et mentem Carthago fatigat.'
<sil. pun. 16.163>	hinc iuueni dona insignem uelamine picto
<sil. pun. 16.164>	dat chlamydem stratumque ostro, quem ceperat ipse
<sil. pun. 16.165>	deiecto uictor Magone animique probarat,
<sil. pun. 16.166>	cornipedem, tum, qua diuum libabat ad aras
<sil. pun. 16.167>	Hasdrubal, ex auro pateram galeamque comantem.
<sil. pun. 16.168>	exin firmato sociali foedere regis
<sil. pun. 16.169>	uertendas agitat iam nunc Carthaginis arces.
<sil. pun. 16.170>	 Massylis regnator erat ditissimus oris
<sil. pun. 16.171>	nec nudus uirtute Syphax, que&lt;m&gt; iura petebant
<sil. pun. 16.172>	innumerae gentes extremaque litore Tethys.
<sil. pun. 16.173>	multa uiro terra ac sonipes et belua, terror
<sil. pun. 16.174>	bellorum, nec non Marti delecta iuuentus.
<sil. pun. 16.175>	nec foret, aut ebore aut solido qui uinceret auro
<sil. pun. 16.176>	Gaetulisue magis fucaret uellus aenis.
<sil. pun. 16.177>	has adiungere opes auidus reputansque laborem,
<sil. pun. 16.178>	si uertat rex ad Poenos, dare uela per altum
<sil. pun. 16.179>	imperat atque animo iam tum Africa bella capessit.
<sil. pun. 16.180>	uerum ubi peruentum, et portus tenuere carinae,
<sil. pun. 16.181>	iam trepida fugiens per proxima litora puppe
<sil. pun. 16.182>	Hasdrubal adflictis aderat noua foedera quaerens
<sil. pun. 16.183>	rebus et ad Tyrios Massylia signa trahebat.
<sil. pun. 16.184>	 Audito pariter populorum in regna duorum
<sil. pun. 16.185>	aduenisse duces, qui tota mole laborent
<sil. pun. 16.186>	disceptentque armis terrarum uter imperet orbi,
<sil. pun. 16.187>	celsus mente Syphax acciri in tecta benigne
<sil. pun. 16.188>	imperat et tanto regni se tollit honore.
<sil. pun. 16.189>	tum laetos uoluens oculos aduersa per ora,
<sil. pun. 16.190>	sic Latium adfatur iuuenem ac prior incipit ultro:
<sil. pun. 16.191>	'Quam te, Dardanide pulcherrime, mente serena
<sil. pun. 16.192>	accipio intueorque libens! quamque ora recordor
<sil. pun. 16.193>	laetus Scipiadae! reuocat tua forma parentem.
<sil. pun. 16.194>	nam repeto, Herculeas Erythia ad litora Gades
<sil. pun. 16.195>	cum studio pelagi et spectandis aestibus undae
<sil. pun. 16.196>	uenissem, magnos uicina ad flumina Baetis
<sil. pun. 16.197>	ductores miro quodam me cernere amore.
<sil. pun. 16.198>	tum mihi dona uiri praeda delecta tulere,
<sil. pun. 16.199>	arma simul regnoque meo tum cognita primum
<sil. pun. 16.200>	cornipedum frena atque arcus, quis cedere nostra
<sil. pun. 16.201>	nunc norunt iacula, et ueteris tribuere magistros
<sil. pun. 16.202>	militiae, qui dispersas sine lege cateruas
<sil. pun. 16.203>	uestro formarent ritu ad certamina Martis.
<sil. pun. 16.204>	ast ego, cum contra, nostris quae copia regnis,
<sil. pun. 16.205>	nunc auri ferrem, niuei nunc munera dentis,
<sil. pun. 16.206>	nil ualui precibus. solos sibi cepit uterque,
<sil. pun. 16.207>	quos cohibebat ebur uaginae sectilis, enses.
<sil. pun. 16.208>	quare, age, laetus haue nostros intrare penatis
<sil. pun. 16.209>	ac, mea quando adfert Libycum fortuna per undas
<sil. pun. 16.210>	ductorem, facili, quae dicam, percipe mente.
<sil. pun. 16.211>	et uos, qui Tyriae regitis Carthaginis arces,
<sil. pun. 16.212>	Hasdrubal, huc aures, huc quaeso aduertite sensus.
<sil. pun. 16.213>	quanta per Ausonios populos torrentibus armis
<sil. pun. 16.214>	tempestas ruat et Latio suprema minetur,
<sil. pun. 16.215>	utque bibant Tyrium bis quinos saeua per annos
<sil. pun. 16.216>	Sicana nunc tellus, nunc litora Hibera cruorem,
<sil. pun. 16.217>	cui nescire licet? quin ergo tristia tandem
<sil. pun. 16.218>	considunt bella, et deponitis arma uolentes?
<sil. pun. 16.219>	tu Libya, tu te Ausonia cohibere memento.
<sil. pun. 16.220>	haud deformis erit uobis ad foedera uersis
<sil. pun. 16.221>	pacator mediusque Syphax.' subiungere plura
<sil. pun. 16.222>	non passus, gentis morem arbitriumque senatus
<sil. pun. 16.223>	Scipio demonstrat, uanique absistere coepti
<sil. pun. 16.224>	spe iubet et patres docet haec expendere solos.
<sil. pun. 16.225>	suadendi modus hic, quodque est de parte diei
<sil. pun. 16.226>	exacti super ad mensas et pocula uertunt,
<sil. pun. 16.227>	atque, epulis postquam finis, dant corpora somno
<sil. pun. 16.228>	et dura in noctem curarum uincula soluunt.
<sil. pun. 16.229>	 Iamque nouum terris pariebat limine primo
<sil. pun. 16.230>	egrediens Aurora diem, stabulisque subibant
<sil. pun. 16.231>	ad iuga solis equi, necdum ipse ascenderat axem,
<sil. pun. 16.232>	sed prorupturis rutilabant aequora flammis:
<sil. pun. 16.233>	exigit e stratis corpus uultuque sereno
<sil. pun. 16.234>	Scipio contendit Massyli ad limina regis.
<sil. pun. 16.235>	illi mos patrius fetus nutrire leonum
<sil. pun. 16.236>	et catulis rabiem atque iras expellere alendo.
<sil. pun. 16.237>	tum quoque fulua manu mulcebat colla iubasque
<sil. pun. 16.238>	et fera tractabat ludentum interritus ora.
<sil. pun. 16.239>	Dardanium postquam ductorem accepit adesse,
<sil. pun. 16.240>	induitur chlamydem, regnique insigne uetusti
<sil. pun. 16.241>	gestat laeua decus. cinguntur tempora uitta
<sil. pun. 16.242>	albente, ac lateri de more adstringitur ensis.
<sil. pun. 16.243>	hinc in tecta uocat, secretisque aedibus hospes
<sil. pun. 16.244>	sceptrifero cum rege pari sub honore residunt.
<sil. pun. 16.245>	 Tum prior his infit terrae pacator Hiberae:
<sil. pun. 16.246>	'Prima mihi, domitis Pyrenes gentibus, ire
<sil. pun. 16.247>	ad tua regna fuit properantem et maxima cura,
<sil. pun. 16.248>	o sceptri uenerande Syphax. nec me aequore saeuus
<sil. pun. 16.249>	tardauit medio pontus. non ardua regnis
<sil. pun. 16.250>	quaesumus aut inhonora tuis: coniunge Latinis
<sil. pun. 16.251>	unanimum pectus sociusque accede secundis.
<sil. pun. 16.252>	non tibi Massylae gentes extentaque tellus
<sil. pun. 16.253>	Syrtibus et latis proauita potentia campis
<sil. pun. 16.254>	amplius attulerint decoris, quam Romula uirtus
<sil. pun. 16.255>	certa iuncta fide et populi Laurentis honores.
<sil. pun. 16.256>	cetera quid referam? non ullus scilicet ulli
<sil. pun. 16.257>	aecus caelicolum, qui Dardana laeserit arma.'
<sil. pun. 16.258>	 Audiuit laeto Massylus et adnuit ore
<sil. pun. 16.259>	complexusque uirum 'Firmemus prospera' dixit
<sil. pun. 16.260>	'omina, nec uotis superi concordibus absint,
<sil. pun. 16.261>	cornigerumque Iouem Tarpeiumque ore uocemus.'
<sil. pun. 16.262>	et simul extructis caespes surrexerat aris
<sil. pun. 16.263>	uictimaque admotae stabat subiecta bipenni,
<sil. pun. 16.264>	cum subito abruptis fugiens altaria taurus
<sil. pun. 16.265>	exiluit uinclis mugituque excita late
<sil. pun. 16.266>	impleuit tecta et fremitu suspiria rauco
<sil. pun. 16.267>	congeminans trepida terrorem sparsit in aula.
<sil. pun. 16.268>	uittaque, maiorum decoramen, fronte sine ullo
<sil. pun. 16.269>	delapsa attactu nudauit tempora regis.
<sil. pun. 16.270>	talia caelicolae casuro tristia regno
<sil. pun. 16.271>	signa dabant, saeuique aderant grauia omina fati.
<sil. pun. 16.272>	hunc fractum bello regem solioque reuulsum,
<sil. pun. 16.273>	tempus erit, cum ducet agens ad templa Tonantis
<sil. pun. 16.274>	qui tunc orabat socialia foedera supplex.
<sil. pun. 16.275>	his actis repetit portum puppesque secundo
<sil. pun. 16.276>	dat uento et notis reddit se Scipio terris.
<sil. pun. 16.277>	 Concurrere auidae gentes, uariosque subacta
<sil. pun. 16.278>	Pyrene misit populos. mens omnibus una:
<sil. pun. 16.279>	concordes regem appellant regemque salutant.
<sil. pun. 16.280>	scilicet hunc summum norunt uirtutis honorem.
<sil. pun. 16.281>	sed, postquam miti reiecit munera uultu,
<sil. pun. 16.282>	Ausonio non digna uiro, patriosque uicissim
<sil. pun. 16.283>	edocuit ritus et Romam nomina regum
<sil. pun. 16.284>	monstrauit nescire pati, tum uersus in unam,
<sil. pun. 16.285>	quae restat, curam, nullo super hoste relicto,
<sil. pun. 16.286>	et Latios simul et uulgum Baetisque Tagique
<sil. pun. 16.287>	conuocat ac medio in coetu sic deinde profatur
<sil. pun. 16.288>	'Quando ita caelicolum nobis propensa uoluntas
<sil. pun. 16.289>	adnuit, extremo Libys ut deiectus ab orbe
<sil. pun. 16.290>	aut his occideret campis, aut axe relicto
<sil. pun. 16.291>	Hesperio patrias exul lustraret harenas:
<sil. pun. 16.292>	iam uestra tumulos terra celebrare meorum
<sil. pun. 16.293>	est animus pacemque dare exposcentibus umbris.
<sil. pun. 16.294>	mente fauete pari atque aures aduertite uestras.
<sil. pun. 16.295>	septima cum solis renouabitur orbita caelo,
<sil. pun. 16.296>	quique armis ferroque ualent, quique arte regendi
<sil. pun. 16.297>	quadriiugos pollent currus, quis uincere planta
<sil. pun. 16.298>	spes est, et studium iaculis impellere uentos,
<sil. pun. 16.299>	adsint ac pulchrae certent de laude coronae.
<sil. pun. 16.300>	praemia digna dabo, e Tyria spolia incluta praeda,
<sil. pun. 16.301>	nec quisquam nostri discedet muneris expers.'
<sil. pun. 16.302>	sic donis uulgum laudumque cupidine flammat.
<sil. pun. 16.303>	 Iamque dies praedicta aderat, coetuque sonabat
<sil. pun. 16.304>	innumero campus, simulatasque ordine iusto
<sil. pun. 16.305>	exequias rector lacrimis ducebat obortis.
<sil. pun. 16.306>	omnis Hiber, omnis Latio sub nomine miles
<sil. pun. 16.307>	dona ferunt tumulisque super flagrantibus addunt.
<sil. pun. 16.308>	ipse, tenens nunc lacte, sacro nunc plena Lyaeo
<sil. pun. 16.309>	pocula, odoriferis aspergit floribus aras.
<sil. pun. 16.310>	tum manis uocat excitos laudesque uirorum
<sil. pun. 16.311>	cum fletu canit et ueneratur facta iacentum.
<sil. pun. 16.312>	 Inde refert sese circo et certamina prima
<sil. pun. 16.313>	incohat ac rapidos cursus proponit equorum.
<sil. pun. 16.314>	fluctuat aequoreo fremitu rabieque fauentum,
<sil. pun. 16.315>	carceribus nondum reseratis, mobile uulgus
<sil. pun. 16.316>	atque fores oculis et limina seruat equorum.
<sil. pun. 16.317>	iamque, ubi prolato sonuere repagula signo
<sil. pun. 16.318>	et toto prima emicuit uix ungula cornu,
<sil. pun. 16.319>	tollitur in caelum furiali turbine clamor,
<sil. pun. 16.320>	pronique ac similes certantibus ore secuntur
<sil. pun. 16.321>	quisque suos currus magnaque uolantibus idem
<sil. pun. 16.322>	uoce locuntur equis. quatitur certamine circus
<sil. pun. 16.323>	&lt;s&gt;pectantum, ac nulli mentem non abstulit ardor:
<sil. pun. 16.324>	instant praeceptis et equos clamore gubernant.
<sil. pun. 16.325>	fuluus, harenosa surgens tellure, sub auras
<sil. pun. 16.326>	erigitur globus atque operit caligine densa
<sil. pun. 16.327>	cornipedumque uias aurigarumque labores.
<sil. pun. 16.328>	hic studio furit acris equi, furit ille magistri.
<sil. pun. 16.329>	hos patriae fauor, hos accendit nobile nomen
<sil. pun. 16.330>	antiqui stabuli. sunt quos spes grata fatiget
<sil. pun. 16.331>	et noua ferre iugum ceruix. sunt, cruda senectus
<sil. pun. 16.332>	quos iuuet et longo sonipes spectatus in aeuo.
<sil. pun. 16.333>	 Euolat ante omnis rapidoque per aera curru
<sil. pun. 16.334>	Callaicus Lampon fugit atque ingentia tranat
<sil. pun. 16.335>	exultans spatia et uentos post terga relinquit.
<sil. pun. 16.336>	conclamant plausuque fremunt uotique peractam
<sil. pun. 16.337>	maiorem credunt praerepto limite partem.
<sil. pun. 16.338>	at, quis interior cura et prudentia circi
<sil. pun. 16.339>	altior, effusas primo certamine uires
<sil. pun. 16.340>	damnare et cassis longe increpitare querelis
<sil. pun. 16.341>	indispensato lassantem corpora nisu:
<sil. pun. 16.342>	'Quo nimius, quo, Cyrne, ruis?' (nam Cyrnus agebat)
<sil. pun. 16.343>	'uerbera dimitte et reuoca moderatus habenas.'
<sil. pun. 16.344>	heu surdas aures! fertur securus equorum
<sil. pun. 16.345>	nec meminit, quantum campi decurrere restet.
<sil. pun. 16.346>	 Proximus, a primo distans, quantum aequore currus
<sil. pun. 16.347>	occupat ipse, loci tantum, sed proximus ibat
<sil. pun. 16.348>	Astur Panchates: patrium frons alba nitebat
<sil. pun. 16.349>	insigne et patrio pes omnis concolor albo.
<sil. pun. 16.350>	ingentes animi, membra haud procera decusque
<sil. pun. 16.351>	corporis exiguum, sed tum sibi fecerat alas
<sil. pun. 16.352>	concitus atque ibat campo indignatus habenas:
<sil. pun. 16.353>	crescere sublimem atque augeri membra putares.
<sil. pun. 16.354>	Cinyphio rector cocco radiabat Hiberus.
<sil. pun. 16.355>	 Tertius aequata currebat fronte Peloro
<sil. pun. 16.356>	Caucasus. ipse asper, nec qui ceruicis amaret
<sil. pun. 16.357>	adplausae blandos sonitus clausumque cruento
<sil. pun. 16.358>	spumeus admorsu gauderet mandere ferrum.
<sil. pun. 16.359>	at docilis freni et melior parere Pelorus
<sil. pun. 16.360>	non umquam effusum sinuabat deuius axem,
<sil. pun. 16.361>	sed laeuo interior stringebat tramite metam,
<sil. pun. 16.362>	insignis multa ceruice et plurimus idem
<sil. pun. 16.363>	ludentis per colla iubae. mirabile dictu,
<sil. pun. 16.364>	nullus erat pater: ad Zephyri noua flamina campis
<sil. pun. 16.365>	Vettonum eductum genetrix effuderat Harpe.
<sil. pun. 16.366>	nobilis hunc Durius stimulabat in aequore currum,
<sil. pun. 16.367>	Caucasus antiquo fidebat Atlante magistro.
<sil. pun. 16.368>	ipsum Aetola, uago Diomedi condita, Tyde
<sil. pun. 16.369>	miserat: exceptum Troiana ab origine equorum
<sil. pun. 16.370>	tradebant, quos Aeneae Simoentos ad undas
<sil. pun. 16.371>	uictor Tydides magnis abduxerat ausis.
<sil. pun. 16.372>	iamque fere medium euecti certamine campum
<sil. pun. 16.373>	in spatio addebant, nisusque adprendere primos
<sil. pun. 16.374>	Panchates animosus equos super altior ire
<sil. pun. 16.375>	et praecedentem iam iamque ascendere currum
<sil. pun. 16.376>	pone uidebatur, curuatisque ungula prima
<sil. pun. 16.377>	Callaicum quatiens pulsabat calcibus axem.
<sil. pun. 16.378>	 At postremus Atlas, sed non et segnior ibat
<sil. pun. 16.379>	postremo Durio: pacis de more putares
<sil. pun. 16.380>	aequata fronte et concordi currere freno.
<sil. pun. 16.381>	sensit ut exhaustas, qui proximus ibat, Hiberus
<sil. pun. 16.382>	Callaicas Cyrni uires, nec ut ante salire
<sil. pun. 16.383>	praecipitem currum, et fumantis uerbere cogi
<sil. pun. 16.384>	adsiduo uiolenter equos, ceu monte procella
<sil. pun. 16.385>	cum subita ex alto ruit, usque ad colla repente
<sil. pun. 16.386>	cornipedum protentus et in capita ardua pendens
<sil. pun. 16.387>	concitat ardentem, quod ferret lora secundus,
<sil. pun. 16.388>	Panchatem uocesque addit cum uerbere mixtas:
<sil. pun. 16.389>	'Tene, Astur, certante feret quisquam aequore palmam
<sil. pun. 16.390>	erepto? consurge, uola, perlabere campum
<sil. pun. 16.391>	adsuetis uelox pennis. decrescit anhelo
<sil. pun. 16.392>	pectore consumptus Lampon, nec restat hianti,
<sil. pun. 16.393>	quem ferat ad metas, iam spiritus.' haec ubi dicta,
<sil. pun. 16.394>	tollit se sonipes, ceu tunc e carcere primo
<sil. pun. 16.395>	corriperet spatium, et nitentem opponere curuos
<sil. pun. 16.396>	aut aequare gradus Cyrnum post terga relinquit.
<sil. pun. 16.397>	confremit et caelum et percussus uocibus altis
<sil. pun. 16.398>	spectantum circus. fertur sublime per auras
<sil. pun. 16.399>	altius attollens ceruicem uictor ouantem
<sil. pun. 16.400>	Panchates sociosque trahit prior ipse iugalis.
<sil. pun. 16.401>	 At postremus Atlas, Durius postremus in orbem
<sil. pun. 16.402>	exercent artis: laeuos nunc adpetit ille
<sil. pun. 16.403>	conatus, nunc ille premit certatque subire
<sil. pun. 16.404>	dexter, et alterni nequiquam fallere temptant:
<sil. pun. 16.405>	donec confisus primaeuae flore iuuentae
<sil. pun. 16.406>	oblicum Durius conuersis pronus habenis
<sil. pun. 16.407>	opposuit currum atque euersum propulit axem
<sil. pun. 16.408>	Atlantis senio inualidi, sed iusta querentis:
<sil. pun. 16.409>	'Quo ruis? aut quinam hic rabidi certaminis est mos?
<sil. pun. 16.410>	et nobis et equis letum commune laboras.'
<sil. pun. 16.411>	dumque ea proclamat, perfracto uoluitur axe
<sil. pun. 16.412>	cernuus, ac pariter fusi, miserabile, campo
<sil. pun. 16.413>	discordes sternuntur equi. quatit aequore aperto
<sil. pun. 16.414>	lora suis uictor, mediaque Pelorus harena
<sil. pun. 16.415>	surgere nitentem fugiens Atlanta reliquit.
<sil. pun. 16.416>	nec longum Cyrni defessos prendere currus.
<sil. pun. 16.417>	hunc quoque cunctantem et sero moderamina equorum
<sil. pun. 16.418>	discentem rapido praeteruolat incitus axe.
<sil. pun. 16.419>	impellit currum clamor uocesque fauentum,
<sil. pun. 16.420>	iamque etiam dorso atque umeris trepidantis Hiberi
<sil. pun. 16.421>	ora superposuit sonipes, flatusque uapore
<sil. pun. 16.422>	terga premi et spumis auriga calescere sentit.
<sil. pun. 16.423>	incubuit campo Durius misitque citatos
<sil. pun. 16.424>	uerbere quadrupedes, nec frustra: aequare uidetur,
<sil. pun. 16.425>	aut etiam aequauit iuga praecedentia dexter.
<sil. pun. 16.426>	attonitus tum spe tanta: 'Genitore, Pelore,
<sil. pun. 16.427>	te Zephyro eductum nunc nunc ostendere tempus.
<sil. pun. 16.428>	discant, qui pecudum ducunt ab origine nomen,
<sil. pun. 16.429>	quantum diuini praecellat seminis ortus.
<sil. pun. 16.430>	uictor dona dabis statuesque altaria patri.'
<sil. pun. 16.431>	et, ni successu nimio laetoque pauore
<sil. pun. 16.432>	proditus elapso foret inter uerba flagello,
<sil. pun. 16.433>	forsan sacrasset Zephyro, quas uouerat, aras.
<sil. pun. 16.434>	tum uero infelix, ueluti delapsa corona
<sil. pun. 16.435>	uictoris capiti foret, in se uersus ab ira
<sil. pun. 16.436>	auratam medio discindit pectore uestem,
<sil. pun. 16.437>	ac lacrimae simul et questus ad sidera fusi.
<sil. pun. 16.438>	nec iam subducto parebat uerbere currus.
<sil. pun. 16.439>	pro stimulis dorso quatiuntur inania lora.
<sil. pun. 16.440>	 Interea metis certus iam laudis agebat
<sil. pun. 16.441>	sese Panchates et praemia prima petebat
<sil. pun. 16.442>	arduus. effusas lenis per colla, per armos
<sil. pun. 16.443>	uentilat aura iubas, tum mollia crura superbi
<sil. pun. 16.444>	attollens gressus magno clamore triumphat.
<sil. pun. 16.445>	par donum solido argento caelata bipennis
<sil. pun. 16.446>	omnibus, at uario distantia cetera honore.
<sil. pun. 16.447>	primus ecum uolucrem, Massyli munera regis
<sil. pun. 16.448>	haud spernenda, tulit. tulit hinc uirtute secundus
<sil. pun. 16.449>	e Tyria, quae multa iacet, duo pocula, praeda,
<sil. pun. 16.450>	aurifero perfusa Tago. uillosa leonis
<sil. pun. 16.451>	terga feri et cristis horrens Sidonia cassis
<sil. pun. 16.452>	tertius inde honor est. postremo munere Atlantem,
<sil. pun. 16.453>	quamuis perfracto senior subsederat axe,
<sil. pun. 16.454>	accitum donat ductor, miseratus et aeuum
<sil. pun. 16.455>	et sortem casus. famulus florente iuuenta
<sil. pun. 16.456>	huic datur, adiuncto gentilis honore galeri.
<sil. pun. 16.457>	 His actis ductor laeta ad certamina plantae
<sil. pun. 16.458>	inuitat positisque accendit pectora donis:
<sil. pun. 16.459>	'Hanc primus galeam (hac acies terrebat Hiberas
<sil. pun. 16.460>	Hasdrubal), hunc ensem, cui proxima gloria cursus,
<sil. pun. 16.461>	accipiet: caeso pater hunc detraxit Hyempsae.
<sil. pun. 16.462>	tertius extremam tauro solabere palmam.
<sil. pun. 16.463>	cetera contenti discedent turba duobus
<sil. pun. 16.464>	quisque ferox iaculis, quae dat gentile metallum.'
<sil. pun. 16.465>	 Fulgentes pueri Tartessos et Hesperos ora
<sil. pun. 16.466>	ostendere simul uulgi clamore secundo.
<sil. pun. 16.467>	hos Tyria misere domo patria inclita Gades.
<sil. pun. 16.468>	mox subit aspersus prima lanugine malas
<sil. pun. 16.469>	Baeticus: hoc dederat puero cognomen ab amne
<sil. pun. 16.470>	Corduba et haud paruo certamina laeta fouebat.
<sil. pun. 16.471>	inde comam rutilus, sed cum fulgore niuali
<sil. pun. 16.472>	corporis, impleuit caueam clamoribus omnem
<sil. pun. 16.473>	Eurytus: excelso nutritum colle crearat
<sil. pun. 16.474>	Saetabis, atque aderant trepidi pietate parentes.
<sil. pun. 16.475>	tum Lamus et Sicoris, proles bellacis Ilerdae,
<sil. pun. 16.476>	et Theron, potator aquae, sub nomine Lethes
<sil. pun. 16.477>	quae fluit immemori perstringens gurgite ripas.
<sil. pun. 16.478>	 Qui postquam arrecti plantis et pectora proni
<sil. pun. 16.479>	pulsantesque aestu laudum exultantia corda
<sil. pun. 16.480>	accepere tuba spatium, exiluere per auras
<sil. pun. 16.481>	ocius effusis neruo exturbante sagittis.
<sil. pun. 16.482>	diuersa et studia et clamor, pendentque fauentes
<sil. pun. 16.483>	unguibus atque suos, ut cuique est gratia, anheli
<sil. pun. 16.484>	nomine quemque cient. grex inclitus aequore fertur
<sil. pun. 16.485>	nullaque tramissa uestigia signat harena,
<sil. pun. 16.486>	omnes primaeui flauentiaque ora decori,
<sil. pun. 16.487>	omnes ire leues atque omnes uincere digni.
<sil. pun. 16.488>	 Extulit incumbens medio iam limite gressum
<sil. pun. 16.489>	Eurytus et primus breuibus, sed primus, abibat
<sil. pun. 16.490>	praecedens spatiis. instat non segnius acer
<sil. pun. 16.491>	Hesperos ac prima stringit uestigia planta
<sil. pun. 16.492>	praegressae calcis. satis est huic esse priori,
<sil. pun. 16.493>	huic sperare sat est fieri se posse priorem.
<sil. pun. 16.494>	acrius hoc tendunt gressus animique uigore
<sil. pun. 16.495>	corpora agunt. auget pueris labor ipse decorem.
<sil. pun. 16.496>	ecce leui nisu postremoque agmine currens,
<sil. pun. 16.497>	postquam sat uisus sibi concepisse uigoris,
<sil. pun. 16.498>	celsus inexhaustas effundit turbine uires
<sil. pun. 16.499>	non expectato subitusque erumpit et auras
<sil. pun. 16.500>	praeuehitur Theron: credas Cyllenida plantam
<sil. pun. 16.501>	aetherio nexis cursu talaribus ire.
<sil. pun. 16.502>	iamque hos iamque illos, populo mirante, relinquit
<sil. pun. 16.503>	et, modo postremus, nunc ordine tertia palma,
<sil. pun. 16.504>	Hesperon infestat sua per uestigia pressum.
<sil. pun. 16.505>	nec iam, quem sequitur tantum, sed prima coronae
<sil. pun. 16.506>	spes trepidat tantis uenientibus Eurytus alis.
<sil. pun. 16.507>	quartus sorte loci, sed, si tres ordine seruent
<sil. pun. 16.508>	inceptos cursus, nequiquam uana laborans,
<sil. pun. 16.509>	Tartessos fratrem medio Therone premebat.
<sil. pun. 16.510>	nec patiens ultra tollit sese aequore Theron
<sil. pun. 16.511>	igneus et plenum praeteruolat Hesperon irae.
<sil. pun. 16.512>	unus erat super, et metae propioribus aegros
<sil. pun. 16.513>	urebat finis stimulis; quascumque reliquit
<sil. pun. 16.514>	hinc labor, hinc penetrans pauor in praecordia uires,
<sil. pun. 16.515>	dum sperare licet, breuia ad conamina uterque
<sil. pun. 16.516>	aduocat: aequantur cursus, pariterque ruebant.
<sil. pun. 16.517>	et forsan gemina meruissent praemia palma,
<sil. pun. 16.518>	peruecti simul ad metas, ni, terga secutus
<sil. pun. 16.519>	Theronis, fusam late per lactea colla
<sil. pun. 16.520>	Hesperos ingenti tenuisset saeuus ab ira
<sil. pun. 16.521>	traxissetque comam. tardato laetus ouansque
<sil. pun. 16.522>	Eurytus euadit iuuene atque ad praemia uictor
<sil. pun. 16.523>	emicat et galeae fert donum insigne coruscae.
<sil. pun. 16.524>	cetera promisso donata est munere pubes
<sil. pun. 16.525>	intonsasque comas uiridi redimita corona
<sil. pun. 16.526>	bina tulit patrio quatiens hastilia ferro.
<sil. pun. 16.527>	 Hinc grauiora uirum certamina, comminus ensis
<sil. pun. 16.528>	destrictus bellique feri simulacra cientur.
<sil. pun. 16.529>	nec, quos culpa tulit, quos crimina noxia uitae,
<sil. pun. 16.530>	sed uirtus animusque ferox ad laudis amorem,
<sil. pun. 16.531>	hi creuere pares ferro; spectacula digna
<sil. pun. 16.532>	Martigena uulgo suetique laboris imago.
<sil. pun. 16.533>	hos inter gemini (quid iam non regibus ausum?
<sil. pun. 16.534>	aut quod iam regni restat scelus?) impia circo
<sil. pun. 16.535>	innumero fratres, cauea damnante furorem,
<sil. pun. 16.536>	pro sceptro armatis inierunt proelia dextris.
<sil. pun. 16.537>	is genti mos dirus erat, patriumque petebant
<sil. pun. 16.538>	orbati solium lucis discrimine fratres.
<sil. pun. 16.539>	concurrere animis, quantis confligere par est
<sil. pun. 16.540>	quos regni furor exagitat, multoque cruore
<sil. pun. 16.541>	exsatiata simul portantes corda sub umbras
<sil. pun. 16.542>	occubuere. pari nisu per pectora adactus
<sil. pun. 16.543>	intima descendit mucro; superaddita saeuis
<sil. pun. 16.544>	ultima uulneribus uerba; et, conuicia uoluens,
<sil. pun. 16.545>	dirus in inuitas effugit spiritus auras.
<sil. pun. 16.546>	nec manes pacem passi. nam corpora iunctus
<sil. pun. 16.547>	una cum raperet flamma rogus, impius ignis
<sil. pun. 16.548>	dissiluit, cineresque simul iacuisse negarunt.
<sil. pun. 16.549>	cetera distincto donata est munere turba,
<sil. pun. 16.550>	ut uirtus et dextra fuit. duxere iuuencos
<sil. pun. 16.551>	impressis dociles terram proscindere aratris,
<sil. pun. 16.552>	duxere adsuetos lustra exagitare ferarum
<sil. pun. 16.553>	uenatu iuuenes, quos dat Maurusia praeda.
<sil. pun. 16.554>	necnon argenti necnon insignia uestis
<sil. pun. 16.555>	captiuae pretia et sonipes et crista nitenti
<sil. pun. 16.556>	insurgens cono, spolia exuuiaeque Libyssae.
<sil. pun. 16.557>	 Tum iaculo petiere decus, spectacula circi
<sil. pun. 16.558>	postrema, et metae certarunt uincere finem
<sil. pun. 16.559>	Burnus auis pollens, quem misit ripa ~metalli
<sil. pun. 16.560>	qua Tagus auriferis pallet turbatus harenis,
<sil. pun. 16.561>	et Glagus insignis uentos anteire lacerto,
<sil. pun. 16.562>	et, cuius numquam fugisse hastilia cerui
<sil. pun. 16.563>	praerapida potuere fuga, uenator Aconteus,
<sil. pun. 16.564>	Indibilisque, diu laetus bellare Latinis,
<sil. pun. 16.565>	iam socius, uolucresque uagas deprendere nube
<sil. pun. 16.566>	adsuetus iaculis, idem et bellator, Ilerdes.
<sil. pun. 16.567>	laus Burni prima, infixit qui spicula metae:
<sil. pun. 16.568>	est donum serua albentis inuertere lanas
<sil. pun. 16.569>	murice Gaetulo docta. at, quem proxima honorant
<sil. pun. 16.570>	praemia, uicinam metae qui propulit hastam,
<sil. pun. 16.571>	accepto laetus puero discessit Ilerdes,
<sil. pun. 16.572>	cui ludus nullam cursu non tollere dammam.
<sil. pun. 16.573>	tertia palma habuit geminos insignis Aconteus
<sil. pun. 16.574>	nec timidos agitare canes latratibus aprum.
<sil. pun. 16.575>	 Quos postquam clamor plaususque probauit honores,
<sil. pun. 16.576>	germanus ducis atque effulgens Laelius ostro
<sil. pun. 16.577>	nomina magna uocant laeti manesque iacentum
<sil. pun. 16.578>	atque hastas simul effundunt. celebrare iuuabat
<sil. pun. 16.579>	sacratos cineres atque hoc decus addere ludis.
<sil. pun. 16.580>	ipse etiam mentis testatus gaudia uultu
<sil. pun. 16.581>	ductor, ut aequauit meritis pia pectora donis,
<sil. pun. 16.582>	et frater thoraca tulit multiplicis auri,
<sil. pun. 16.583>	Laelius Asturica rapidos de gente iugales,
<sil. pun. 16.584>	contorquet magnis uictricem uiribus hastam
<sil. pun. 16.585>	consurgens umbrisque dari testatur honorem.
<sil. pun. 16.586>	hasta uolans, mirum dictu, medio incita campo
<sil. pun. 16.587>	substitit ante oculos et terrae infixa cohaesit.
<sil. pun. 16.588>	tum subitae frondes celsoque cacumine rami
<sil. pun. 16.589>	et latam spargens quercus, dum nascitur, umbram.
<sil. pun. 16.590>	ad maiora iubent praesagi tendere uates:
<sil. pun. 16.591>	id monstrare deos atque hoc portendere signis.
<sil. pun. 16.592>	 Quo super augurio, pulsis de litore cunctis
<sil. pun. 16.593>	Hesperio Poenis, ultor patriaeque domusque
<sil. pun. 16.594>	Ausoniam repetit Fama ducente triumphum.
<sil. pun. 16.595>	nec Latium curis ardet flagrantius ullis,
<sil. pun. 16.596>	quam iuueni Libyam et summos permittere fasces.
<sil. pun. 16.597>	sed non par animis nec bello prospera turba
<sil. pun. 16.598>	ancipiti senior temeraria coepta uetabant
<sil. pun. 16.599>	magnosque horrebant cauta formidine casus.
<sil. pun. 16.600>	 Ergo, ubi delato consul sublimis honore
<sil. pun. 16.601>	ad patres consulta refert deturque potestas
<sil. pun. 16.602>	orat delendae Carthaginis, altius orsus
<sil. pun. 16.603>	hoc grandaeua modo Fabius pater ora resoluit:
<sil. pun. 16.604>	'Haud equidem metuisse queam, satiatus et aeui
<sil. pun. 16.605>	et decoris, cui iam superest et gloria et aetas,
<sil. pun. 16.606>	ne credat nos inuidiae certamine consul
<sil. pun. 16.607>	laudibus obtrectare suis. satis inclita nomen
<sil. pun. 16.608>	gestat fama meum, nec egent tam prospera laude
<sil. pun. 16.609>	facta noua. uerum et patriae, dum uita manebit,
<sil. pun. 16.610>	deesse nefas animumque nefas scelerare silendo.
<sil. pun. 16.611>	bella noua in Libyae moliris ducere terras?
<sil. pun. 16.612>	hostis enim deest Ausoniae, nec uincere nobis
<sil. pun. 16.613>	est satis Hannibalem. petitur quae gloria maior
<sil. pun. 16.614>	litore Elissaeo? stimuli si laudis agunt nos,
<sil. pun. 16.615>	hanc segetem mete. composuit propioribus ausis
<sil. pun. 16.616>	dignum te Fortuna parem. uult Itala tellus
<sil. pun. 16.617>	ductoris saeui, uult tandem, haurire cruorem.
<sil. pun. 16.618>	quo Martem aut quo signa trahis? restinguere primum est
<sil. pun. 16.619>	ardentem Italiam. tu fessos auius hostis
<sil. pun. 16.620>	deseris ac septem denudas proditor arces.
<sil. pun. 16.621>	an, cum tu Syrtim ac sterilis uastabis harenas,
<sil. pun. 16.622>	non dira illa lues notis iam moenibus urbis
<sil. pun. 16.623>	adsiliet uacuumque Iouem sine pube, sine armis
<sil. pun. 16.624>	inuadet? quanti, ut cedas Romamque relinquas,
<sil. pun. 16.625>	emerit! et tanto percussi fulmine belli
<sil. pun. 16.626>	sicine te, ut nuper Capua est accitus ab alta
<sil. pun. 16.627>	Fuluius, aequoreis Libyae reuocabimus oris?
<sil. pun. 16.628>	uince domi et trinis maerentem funera lustris
<sil. pun. 16.629>	Ausoniam purga bello. tum tende remotos
<sil. pun. 16.630>	in Garamantas iter Nasamoniacosque triumphos
<sil. pun. 16.631>	molire. angustae prohibent nunc talia coepta
<sil. pun. 16.632>	res Italae. pater ille tuus, qui nomina uestrae
<sil. pun. 16.633>	addidit haud segnis genti, cum consul Hiberi
<sil. pun. 16.634>	tenderet ad ripas, reuocato milite primus
<sil. pun. 16.635>	descendenti auide superatis Alpibus ultro
<sil. pun. 16.636>	opposuit sese Hannibali. tu consul abire
<sil. pun. 16.637>	a uictore paras hoste atque auellere nobis
<sil. pun. 16.638>	scilicet hoc astu Poenum? si deinde sedebit
<sil. pun. 16.639>	impauidus nec te in Libyam tuaque arma sequetur,
<sil. pun. 16.640>	capta damnabis consulta improuida Roma.
<sil. pun. 16.641>	sed fac turbatum conuertere signa tuaeque
<sil. pun. 16.642>	classis uela sequi. nempe idem erit Hannibal, idem
<sil. pun. 16.643>	cuius tu uallum uidisti e moenibus urbis.'
<sil. pun. 16.644>	haec Fabius, seniorque manus paria ore fremebat.
<sil. pun. 16.645>	 Tum contra consul: 'Caesis ductoribus olim
<sil. pun. 16.646>	magnanimis gemino leto, cum tota subisset
<sil. pun. 16.647>	Sidonium possessa iugum Tartessia tellus,
<sil. pun. 16.648>	non Fabio, non, quis eadem est sententia cordi,
<sil. pun. 16.649>	quoquam ad opem uerso, fateor, primoribus annis
<sil. pun. 16.650>	excepi nubem belli solusque ruenti
<sil. pun. 16.651>	obieci caelo caput atque in me omnia uerti.
<sil. pun. 16.652>	tum grandaeua manus puero male credita bella
<sil. pun. 16.653>	atque idem hic uates temeraria coepta canebat.
<sil. pun. 16.654>	dis grates laudemque fero, sub numine quorum
<sil. pun. 16.655>	gens Troiana sumus: puer ille et futtilis aetas
<sil. pun. 16.656>	imbellesque anni necdum maturus ad arma
<sil. pun. 16.657>	Scipio restituit terras inlaesus Hiberas
<sil. pun. 16.658>	Troiugenis, pepulit Poenos, solisque secutus
<sil. pun. 16.659>	extremas ad Atlanta uias, exegit ab orbe
<sil. pun. 16.660>	Hesperio nomen Libyae nec rettulit ~auri
<sil. pun. 16.661>	signa prius, quam fumantis circa aequora uidit
<sil. pun. 16.662>	Romano Phoebum soluentem litore currus.
<sil. pun. 16.663>	asciuit reges idem. nunc ultimus actis
<sil. pun. 16.664>	restat Carthago nostris labor. hoc sator aeui
<sil. pun. 16.665>	Iuppiter aeterni monet. Hannibali ecce senectus
<sil. pun. 16.666>	intremit aut aegros simulat mentita timores,
<sil. pun. 16.667>	ne finem longis tandem peperisse ruinis
<sil. pun. 16.668>	sit noster titulus. certe iam dextera nobis
<sil. pun. 16.669>	experta, et robur florentibus auximus annis.
<sil. pun. 16.670>	ne uero fabricate moras, sed currere sortem
<sil. pun. 16.671>	hanc sinite ad ueterum delenda opprobria cladum
<sil. pun. 16.672>	quam mihi serua&lt;ue&gt;re dei. sat gloria cauto
<sil. pun. 16.673>	non uinci pulchra est Fabio, peperitque sedendo
<sil. pun. 16.674>	omnia Cunctator. nobis nec Mago nec Hannon
<sil. pun. 16.675>	nec Gisgone satus nec Hamilcare terga dedisset,
<sil. pun. 16.676>	si segnes clauso traheremus proelia uallo.
<sil. pun. 16.677>	Sidoniusne puer uix pubescente iuuenta
<sil. pun. 16.678>	Laurentis potuit populos et Troia adire
<sil. pun. 16.679>	moenia flauentemque sacro cum gurgite Thybrim
<sil. pun. 16.680>	et potuit Latium longo depascere bello:
<sil. pun. 16.681>	nos Libyae terris tramittere signa pigebit
<sil. pun. 16.682>	et Tyrias agitare domos? secura pericli
<sil. pun. 16.683>	litora lata patent, et opima pace quieta
<sil. pun. 16.684>	stat tellus. timeat tandem Carthago timeri
<sil. pun. 16.685>	adsueta, et nobis, quamuis Oenotria nondum
<sil. pun. 16.686>	Hannibale arua uacent, superesse intellegat arma.
<sil. pun. 16.687>	illum ego, quem uosmet cauti consultaque uestra
<sil. pun. 16.688>	in Latio fecere senem, cui tertia large
<sil. pun. 16.689>	fundenti nostrum ducuntur lustra cruorem,
<sil. pun. 16.690>	illum ego ad incensas trepidantem et sera pauentem
<sil. pun. 16.691>	aduertam patriae sedes. an Roma uidebit
<sil. pun. 16.692>	turpia Agenoreae muris uestigia dextrae:
<sil. pun. 16.693>	Carthago immunis nostros secura labores
<sil. pun. 16.694>	audiet interea et portis bellabit apertis?
<sil. pun. 16.695>	tum uero pulset nostras iterum improbus hostis
<sil. pun. 16.696>	ariete Sidonio turris, si templa suorum
<sil. pun. 16.697>	non ante audierit Rutulis crepitantia flammis.'
<sil. pun. 16.698>	 Talibus accensi patres, fatoque uocante,
<sil. pun. 16.699>	consulis adnuerunt dictis, faustumque precati
<sil. pun. 16.700>	ut foret Ausoniae, tramittere bella dederunt.

<sil. pun. 17.1>	Hostis ut Ausoniis decederet aduena terris,
<sil. pun. 17.2>	fatidicae fuerant oracula prisca Sibyllae
<sil. pun. 17.3>	caelicolum Phrygia genetricem sede petitam
<sil. pun. 17.4>	Laomedonteae sacrandam moenibus urbis:
<sil. pun. 17.5>	aduectum exciperet numen, qui lectus ab omni
<sil. pun. 17.6>	concilio patrum praesentis degeret aeui
<sil. pun. 17.7>	optimus. en nomen melius maiusque triumphis!
<sil. pun. 17.8>	iamque petita aderat Latia portante Cybebe
<sil. pun. 17.9>	puppe, atque ante omnis magno cedente senatu
<sil. pun. 17.10>	obuius accitis properabat Scipio sacris,
<sil. pun. 17.11>	qui, genitus patruo ductoris ad Africa bella
<sil. pun. 17.12>	tunc lecti, multa fulgebat imagine auorum.
<sil. pun. 17.13>	isque ubi longinquo uenientia numina ponto
<sil. pun. 17.14>	accepit supplex palmis Tuscique sonora
<sil. pun. 17.15>	Thybridis adduxit sublimis ad ostia puppim,
<sil. pun. 17.16>	femineae tum deinde manus subiere, per amnem
<sil. pun. 17.17>	quae traherent celsam religatis funibus alnum.
<sil. pun. 17.18>	circum arguta cauis tinnitibus aera, simulque
<sil. pun. 17.19>	certabant rauco resonantia tympana pulsu,
<sil. pun. 17.20>	semiuirique chori, gemino qui Dindyma monte
<sil. pun. 17.21>	casta colunt, qui Dictaeo bacchantur in antro,
<sil. pun. 17.22>	quique Idaea iuga et lucos nouere silentis.
<sil. pun. 17.23>	hos inter fremitus ac laeto uota tumultu
<sil. pun. 17.24>	substitit adductis renuens procedere uinclis
<sil. pun. 17.25>	sacra ratis subitisque uadis immobilis haesit.
<sil. pun. 17.26>	tum puppe a media magno clamore sacerdos:
<sil. pun. 17.27>	'Parcite pollutis contingere uincula palmis
<sil. pun. 17.28>	et procul hinc, moneo, procul hinc, quaecumque profanae,
<sil. pun. 17.29>	ferte gradus nec uos casto miscete labori,
<sil. pun. 17.30>	dum satis est monuisse deae. quod si qua pudica 
<sil. pun. 17.31>	mente ualet, si qua inlaesi sibi corporis astat
<sil. pun. 17.32>	conscia, uel sola subeat pia munera dextra.'
<sil. pun. 17.33>	Hic, prisca ducens Clausorum ab origine nomen,
<sil. pun. 17.34>	Claudia, non aequa&lt;e&gt; populi male credita fama&lt;e&gt;,
<sil. pun. 17.35>	in puppim uersis palmisque oculisque profatur:
<sil. pun. 17.36>	'Caelicolum genetrix, numen, quod numina nobis
<sil. pun. 17.37>	cuncta creas, cuius proles terramque fretumque
<sil. pun. 17.38>	sideraque et manis regnorum sorte gubernant,
<sil. pun. 17.39>	si nostrum nullo uiolatum est crimine corpus,
<sil. pun. 17.40>	testis, diua, ueni et facili me absolue carina.'
<sil. pun. 17.41>	tum secura capit funem, fremitusque leonum
<sil. pun. 17.42>	audiri uisus subito, et grauiora per auris
<sil. pun. 17.43>	nulla pulsa manu sonuerunt tympana diuae.
<sil. pun. 17.44>	fertur prona ratis (uentos impellere credas)
<sil. pun. 17.45>	contraque aduersas ducentem praeuenit undas.
<sil. pun. 17.46>	extemplo maior cunctis spes pectora mulcet
<sil. pun. 17.47>	finem armis tandem finemque uenire periclis.
<sil. pun. 17.48>	Ipse alacer Sicula discedens Scipio terra
<sil. pun. 17.49>	abscondit late propulsis puppibus aequor,
<sil. pun. 17.50>	cui numen pelagi placauerat hostia taurus,
<sil. pun. 17.51>	iactaque caeruleis innabant fluctibus exta.
<sil. pun. 17.52>	tunc a sede deum purumque per aethera lapsae
<sil. pun. 17.53>	armigerae Iouis ante oculos coepere uolucres
<sil. pun. 17.54>	aequoreas monstrare uias ac ducere classem.
<sil. pun. 17.55>	augurium clangor laetum dabat. inde secuti
<sil. pun. 17.56>	tantum praegressos liquida sub nube uolatus
<sil. pun. 17.57>	quantum non frustra speculantum lumina seruant,
<sil. pun. 17.58>	litora Agenoreae tenuerunt perfida terrae.
<sil. pun. 17.59>	Nec segnis tanta in semet ueniente procella
<sil. pun. 17.60>	Africa terribilem magno sub nomine molem
<sil. pun. 17.61>	regis opes contra et Massyla parauerat arma,
<sil. pun. 17.62>	spesque Syphax Libycis una et Laurentibus unus
<sil. pun. 17.63>	terror erat. campos pariter uallesque refusas
<sil. pun. 17.64>	litoraque implerat nullo decorare tapete
<sil. pun. 17.65>	cornipedem Nomas adsuetus, densaeque per auras
<sil. pun. 17.66>	condebant iaculis stridentibus aethera nubes.
<sil. pun. 17.67>	immemor hic dextraeque datae iunctique per aras
<sil. pun. 17.68>	foederis, et mensas testis atque hospita iura
<sil. pun. 17.69>	fasque fidemque simul, prauo mutatus amore,
<sil. pun. 17.70>	ruperat atque toros regni mercede pararat.
<sil. pun. 17.71>	uirgo erat eximia specie claroque parente,
<sil. pun. 17.72>	Hasdrubalis proles, thalamis quam cepit ut altis,
<sil. pun. 17.73>	ceu face succensus prima taedaque iugali,
<sil. pun. 17.74>	uertit opes gener ad Poenos, Latiaeque soluto
<sil. pun. 17.75>	foedere amicitiae dotalia transtulit arma.
<sil. pun. 17.76>	Sed non Ausonio curarum extrema Syphacem
<sil. pun. 17.77>	ductori monuisse fuit, missique minantur:
<sil. pun. 17.78>	stet regno, reputet superos, pacta hospita seruet:
<sil. pun. 17.79>	longe coniugia ac longe Tyrios hymenaeos
<sil. pun. 17.80>	inter Dardanias acies fore. sanguine quippe,
<sil. pun. 17.81>	si renuat, blando nimium facilique marito
<sil. pun. 17.82>	statura obsequia et thalami flagrantis amores.
<sil. pun. 17.83>	Sic Latius permixta minis, &lt;s&gt;ed cassa monebat
<sil. pun. 17.84>	ductor. nam surdas coniunx obstruxerat aures.
<sil. pun. 17.85>	ergo, asper monitis frustra nitentibus, enses
<sil. pun. 17.86>	aduocat et castas polluti foederis aras
<sil. pun. 17.87>	testatus uaria Martem mouet impiger arte.
<sil. pun. 17.88>	castra, leui calamo cannaque intecta palustri,
<sil. pun. 17.89>	qualia Maurus amat dispersa mapalia pastor,
<sil. pun. 17.90>	adgreditur, furtum armorum tutantibus umbris,
<sil. pun. 17.91>	ac tacita spargit celata incendia nocte.
<sil. pun. 17.92>	inde, ubi collecti rapidam diffundere pestem
<sil. pun. 17.93>	coeperunt ignes et se per pinguia magno
<sil. pun. 17.94>	pabula ferre sono, clare expatiantur in auras
<sil. pun. 17.95>	et fumos uolucri propellunt lumine flammae.
<sil. pun. 17.96>	it totis inimica lues cum turbine castris,
<sil. pun. 17.97>	atque alimenta uorat strepitu Vulcanus anhelo
<sil. pun. 17.98>	arida, et ex omni manant incendia tecto.
<sil. pun. 17.99>	sentitur plerisque prius, quam cernitur, ignis
<sil. pun. 17.100>	excitis somno, multorumque ora uocantum
<sil. pun. 17.101>	auxilium inuadunt flammae. fluit undique uictor
<sil. pun. 17.102>	Mulciber et rapidis amplexibus arma uirosque
<sil. pun. 17.103>	corripit: exundat pestis, semustaque castra
<sil. pun. 17.104>	albenti uolitant per nubila summa fauilla.
<sil. pun. 17.105>	ipsius ingenti regis tentoria saltu
<sil. pun. 17.106>	lugubre increpitans late circumuolat ardor,
<sil. pun. 17.107>	hausissetque uirum, trepidus ni clade satelles
<sil. pun. 17.108>	e somno ac stratis rapuisset inulta precantem.
<sil. pun. 17.109>	Verum ubi mox iuncto sociarant aggere uires
<sil. pun. 17.110>	Massylus Tyriusque duces, accitaque regno
<sil. pun. 17.111>	lenierat pubes infaustae uulnera noctis,
<sil. pun. 17.112>	ira pudorque dabant et coniunx, tertius ignis,
<sil. pun. 17.113>	immanis animos, adflataque barbarus ora
<sil. pun. 17.114>	castrorum flammis et se uelamine nullo
<sil. pun. 17.115>	uix inter trepidas ereptum ex hoste cateruas
<sil. pun. 17.116>	frendebat minitans: sed enim non luce Syphacem
<sil. pun. 17.117>	nec claro potuisse die nec sole tuente
<sil. pun. 17.118>	a quoquam uinci. iactarat talia uecors,
<sil. pun. 17.119>	sed iam claudebat flatus nec plura sinebat
<sil. pun. 17.120>	Atropos et tumidae properabat stamina linguae.
<sil. pun. 17.121>	namque, ubi prosiluit castris, ceu turbidus amnis,
<sil. pun. 17.122>	qui siluas ac saxa trahens per deuia praeceps
<sil. pun. 17.123>	uoluitur et ripas spumanti gurgite laxat,
<sil. pun. 17.124>	ante omnis praeuectus equo trahit agmina uoce.
<sil. pun. 17.125>	contra naua manus Rutuli celsusque ruebat
<sil. pun. 17.126>	uiso rege procul raptis exercitus armis,
<sil. pun. 17.127>	ac sibi quisque: 'Videsne? uidesne, ut in agmine primo
<sil. pun. 17.128>	Massylus uolitet deposcens proelia rector?
<sil. pun. 17.129>	fac nostrum hoc, mea dextra, decus. uiolauit et aras
<sil. pun. 17.130>	caelicolum et casti ductoris foedera rupit.
<sil. pun. 17.131>	sit satis hunc castris semel effugisse crematis.'
<sil. pun. 17.132>	sic secum taciti et certatim spicula fundunt.
<sil. pun. 17.133>	prima in cornipedis sedit spirantibus ignem
<sil. pun. 17.134>	naribus hasta uolans erexitque ore cruento
<sil. pun. 17.135>	quadrupedem elatis pulsantem calcibus auras.
<sil. pun. 17.136>	corruit asper ecus confixaque cuspide membra
<sil. pun. 17.137>	huc illuc iactans rectorem prodidit hosti.
<sil. pun. 17.138>	inuadunt uanumque fugae atque attollere fessos
<sil. pun. 17.139>	adnitentem artus reuocato a uulnere telo
<sil. pun. 17.140>	corripiunt, tum uincla uiro manicaeque, pudendu&lt;m&gt;,
<sil. pun. 17.141>	addita, et, exemplum non umquam fidere laetis,
<sil. pun. 17.142>	sceptriferas arta palmas uinxere catena.
<sil. pun. 17.143>	ducitur ex alto deiectus culmine regni,
<sil. pun. 17.144>	qui modo sub pedibus terras et sceptra patensque
<sil. pun. 17.145>	litora ad Oceani sub nutu uiderat aequor.
<sil. pun. 17.146>	prostratis opibus regni Phoenissa metuntur
<sil. pun. 17.147>	agmina, et inuisus Marti notusque fugarum
<sil. pun. 17.148>	uertit terga citus damnatis Hasdrubal ausis.
<sil. pun. 17.149>	Stabat Carthago, truncatis undique membris,
<sil. pun. 17.150>	uni &lt;in&gt;nixa uiro, tantoque fragore ruentem
<sil. pun. 17.151>	Hannibal absenti retinebat nomine molem.
<sil. pun. 17.152>	id relicum fessos opis auxiliique ciere
<sil. pun. 17.153>	rerum extrema iubent, huc confugere pauentes,
<sil. pun. 17.154>	postquam se superum desertos numine cernunt.
<sil. pun. 17.155>	nec mora: propulsa sulcant uada salsa carina,
<sil. pun. 17.156>	qui reuocent patriaeque ferant mandata monentis,
<sil. pun. 17.157>	ne lentus nullas uideat Carthaginis arces.
<sil. pun. 17.158>	Quarta Aurora ratem Dauni deuexerat oras,
<sil. pun. 17.159>	et fera ductoris turbabant somnia mentem.
<sil. pun. 17.160>	namque grauis curis carpit dum nocte quietem,
<sil. pun. 17.161>	cernere Flaminium Gracchumque et cernere Paulum
<sil. pun. 17.162>	uisus erat simul aduersos mucronibus in se
<sil. pun. 17.163>	destrictis ruere atque Itala depellere terra,
<sil. pun. 17.164>	omnisque a Cannis Trasimennique omnis ab undis
<sil. pun. 17.165>	in pontum impellens umbrarum exercitus ibat.
<sil. pun. 17.166>	ipse fugam cupiens notas euadere ad Alpes
<sil. pun. 17.167>	quaerebat terraeque ulnis amplexus utrisque
<sil. pun. 17.168>	haerebat Latiae, donec uis saeua profundo
<sil. pun. 17.169>	truderet et rapidis daret asportare procellis.
<sil. pun. 17.170>	His aegrum uisis adeunt mandata ferentes
<sil. pun. 17.171>	legati patriaeque extrema pericula pandunt:
<sil. pun. 17.172>	Massyla ut ruerint arma, ut ceruice catenas
<sil. pun. 17.173>	regnator tulerit Libyae, letoque negato
<sil. pun. 17.174>	seruetur noua pompa Ioui, Carthago laboret
<sil. pun. 17.175>	ut trepidi Hasdrubalis, qui rerum agitarit habenas,
<sil. pun. 17.176>	non una concussa fuga. se, triste profatu,
<sil. pun. 17.177>	uidisse, arderent cum bina in nocte silenti
<sil. pun. 17.178>	castra, et luceret sceleratis Africa flammis.
<sil. pun. 17.179>	praerapidum iuuenem minitari, Bruttia seruet
<sil. pun. 17.180>	litora dum Poenus, detracturum ignibus atris,
<sil. pun. 17.181>	in quam se referat, patriam suaque inclita facta.
<sil. pun. 17.182>	haec postquam dicta, et casus patuere metusque,
<sil. pun. 17.183>	effundunt lacrimas dextramque ut numen adorant.
<sil. pun. 17.184>	Audiuit toruo obtutu defixus et aegra
<sil. pun. 17.185>	expendit tacite cura secum ipse uolutans
<sil. pun. 17.186>	an tanti Carthago foret. sic deinde profatur:
<sil. pun. 17.187>	'O dirum exitium mortalibus! o nihil umquam
<sil. pun. 17.188>	crescere nec magnas patiens exurgere laudes
<sil. pun. 17.189>	inuidia! euersam iam pridem excindere Romam
<sil. pun. 17.190>	atque aequasse solo potui, traducere captam
<sil. pun. 17.191>	seruitum gentem Latioque imponere leges.
<sil. pun. 17.192>	dum sumptus dumque arma duci fessosque secundis
<sil. pun. 17.193>	summisso tirone negant recreare maniplos,
<sil. pun. 17.194>	dumque etiam Cerere et uictu fraudasse cohortis
<sil. pun. 17.195>	Hannoni placet, induitur tota Africa flammis,
<sil. pun. 17.196>	pulsat Agenoreas Rhoeteia lancea portas.
<sil. pun. 17.197>	nunc patriae decus et patriae nunc Hannibal unus
<sil. pun. 17.198>	subsidium, nunc in nostra spes ultima dextra.
<sil. pun. 17.199>	uertentur signa, ut patres statuere, simulque
<sil. pun. 17.200>	et patriae muros et te seruabimus, Hannon.'
<sil. pun. 17.201>	Haec ubi detonuit, celsas e litore puppes
<sil. pun. 17.202>	propellit multumque gemens mouet aequore classem.
<sil. pun. 17.203>	non terga est ausus cedentum inuadere quisquam,
<sil. pun. 17.204>	non reuocare uirum: cuncti praestare uidentur,
<sil. pun. 17.205>	quod sponte abscedat, superi, tandemque resoluat
<sil. pun. 17.206>	Ausoniam. uentos optant, et litora ab hoste
<sil. pun. 17.207>	nuda uidere sat est: ceu flamina comprimit Auster
<sil. pun. 17.208>	cum fera et abscedens reddit mare, nauita parco
<sil. pun. 17.209>	interea uoto non auras poscit amicas
<sil. pun. 17.210>	contentus caruisse Noto, pacemque quietam
<sil. pun. 17.211>	pro facili cursu reputat satis. omnis in altum
<sil. pun. 17.212>	Sidonius uisus conuerterat undique miles:
<sil. pun. 17.213>	ductor defixos Itala tellure tenebat
<sil. pun. 17.214>	intentus uultus, manantesque ora rigabant
<sil. pun. 17.215>	per tacitum lacrimae, et suspiria crebra ciebat,
<sil. pun. 17.216>	haud secus ac patriam pulsus dulcisque penatis
<sil. pun. 17.217>	linqueret et tristis exul traheretur in oras.
<sil. pun. 17.218>	Vt uero adfusis puppes procedere uentis
<sil. pun. 17.219>	et sensim coepere procul subsidere montes,
<sil. pun. 17.220>	nullaque iam Hesperia et nusquam iam Daunia tellus,
<sil. pun. 17.221>	hic secum infrendens: 'Mentisne ego compos et hoc nunc
<sil. pun. 17.222>	indignus reditu, qui memet finibus umquam
<sil. pun. 17.223>	amorim Ausoniae? flagrasset subdita taedis
<sil. pun. 17.224>	Carthago, et potius cecidisset nomen Elissae.
<sil. pun. 17.225>	quid? tunc sat compos, qui non ardentia tela
<sil. pun. 17.226>	a Cannis in templa tuli Tarpeia, Iouemque
<sil. pun. 17.227>	detraxi solio? sparsissem incendia montis
<sil. pun. 17.228>	per septem bello uacuos gentique superbae
<sil. pun. 17.229>	Iliacum exitium et proauorum fata dedissem.
<sil. pun. 17.230>	cur porro haec angant? nunc, nunc inuadere ferro
<sil. pun. 17.231>	quis prohibet rursumque ad moenia tendere gressus?
<sil. pun. 17.232>	ibo et, castrorum relegens monumenta meorum,
<sil. pun. 17.233>	qua uia nota &lt;uoca&gt;t, remeabo Anienis ad undas.
<sil. pun. 17.234>	flectite in Italiam proras, auertite classem:
<sil. pun. 17.235>	faxo ut uallata reuocetur Scipio Roma.'
<sil. pun. 17.236>	Talibus ardentem furiis Neptunus ut alto
<sil. pun. 17.237>	prospexit uertique rates ad litora uidit,
<sil. pun. 17.238>	quassans caeruleum genitor caput aequora fundo
<sil. pun. 17.239>	eruit et tumidum mouet ultra litora pontum.
<sil. pun. 17.240>	extemplo uentos imbresque et rupe procellas
<sil. pun. 17.241>	concitat Aeolias ac nubibus aethera condit.
<sil. pun. 17.242>	tum, penitus telo molitus regna tridenti
<sil. pun. 17.243>	intima, ab occasu Tethyn impellit et ortu
<sil. pun. 17.244>	ac totum Oceani turbat caput. aequora surgunt
<sil. pun. 17.245>	spumea et inlisu scopulus tremit omnis aquarum.
<sil. pun. 17.246>	primus se attollens Nasamonum sedibus Auster
<sil. pun. 17.247>	nudauit Syrtim correpta nubilus unda.
<sil. pun. 17.248>	insequitur sublime ferens nigrantibus alis
<sil. pun. 17.249>	abruptum Boreas ponti latus. intonat ater
<sil. pun. 17.250>	discordi flatu et partem rapit aequoris Eurus.
<sil. pun. 17.251>	hinc rupti reboare poli, atque hinc crebra micare
<sil. pun. 17.252>	fulmina, et in classem ruere implacabile caelum.
<sil. pun. 17.253>	consensere ignes nimbique et fluctus et ira
<sil. pun. 17.254>	uentorum, noctemque freto imposuere tenebrae.
<sil. pun. 17.255>	ecce, intorta Noto ueniensque a puppe procella
<sil. pun. 17.256>	antemnae immugit (stridorque immite rudentum
<sil. pun. 17.257>	sibilat) ac similem monti nigrante profundo
<sil. pun. 17.258>	ductoris frangit super ora trementia fluctum.
<sil. pun. 17.259>	exclamat uoluens oculos caeloque fretoque:
<sil. pun. 17.260>	'Felix o frater diuisque aequate cadendo,
<sil. pun. 17.261>	Hasdrubal! egregium fortis cui dextera in armis
<sil. pun. 17.262>	pugnanti peperit letum, et cui fata dedere
<sil. pun. 17.263>	Ausoniam extremo tellurem adprendere morsu.
<sil. pun. 17.264>	at mihi Cannarum campis, ubi Paulus, ubi illae
<sil. pun. 17.265>	egregiae occubuere animae, dimittere uitam
<sil. pun. 17.266>	non licitum, uel, cum ferrem in Capitolia flammas,
<sil. pun. 17.267>	Tarpeio Iouis ad manis descendere telo.'
<sil. pun. 17.268>	Talia dum maeret, diuersis flatibus acta
<sil. pun. 17.269>	in geminum ruit unda latus puppimque sub atris
<sil. pun. 17.270>	aequoris aggeribus tenuit, ceu turbine mersam.
<sil. pun. 17.271>	mox nigris alte pulsa exundantis harenae
<sil. pun. 17.272>	uerticibus ratis aetherias remeauit ad auras
<sil. pun. 17.273>	et fluctus supra uento librante pependit.
<sil. pun. 17.274>	at geminas Notus in scopulos atque horrida saxa
<sil. pun. 17.275>	dura sorte rapit, miserandum et triste, biremis.
<sil. pun. 17.276>	increpuere ictu prorae. tum murice acuto
<sil. pun. 17.277>	dissiliens sonuit rupta compage carina.
<sil. pun. 17.278>	hic uaria ante oculos facies: natat aequore toto
<sil. pun. 17.279>	arma inter galeasque uirum cristasque rubentis
<sil. pun. 17.280>	florentis Capuae gaza et seposta triumpho
<sil. pun. 17.281>	Laurens praeda ducis, tripodes mensaeque deorum
<sil. pun. 17.282>	cultaque nequiquam miseris simulacra Latinis.
<sil. pun. 17.283>	tum Venus emoti facie conterrita ponti
<sil. pun. 17.284>	talibus adloquitur regem maris: 'Hoc satis irae
<sil. pun. 17.285>	interea, genitor: satis ad maiora minarum.
<sil. pun. 17.286>	cetera parce, precor, pelago, ne tollat acerba
<sil. pun. 17.287>	hoc Carthago decus, nullo superabile bello
<sil. pun. 17.288>	progenuisse caput, nostrosque in funera Poeni
<sil. pun. 17.289>	Aeneadas undis totoque eguisse profundo.'
<sil. pun. 17.290>	Sic Venus. et tumidi considunt gurgite fluctus.
<sil. pun. 17.291>	290a
<sil. pun. 17.292>	obuiaque aduersis propellunt agmina castris.
<sil. pun. 17.293>	Dux, uetus armorum scitusque accendere corda
<sil. pun. 17.294>	laudibus, ignifero mentes furiabat in iram
<sil. pun. 17.295>	hortatu decorisque urebat pectora flammis:
<sil. pun. 17.296>	'Tu mihi Flaminii portas rorantia caesi
<sil. pun. 17.297>	ora ducis: nosco dextram. tu primus in ictus
<sil. pun. 17.298>	ingentis Pauli ruis ac defigis in ossa
<sil. pun. 17.299>	mucronem. tibi pugnacis gestantur opima
<sil. pun. 17.300>	Marcelli, Gracchusque cadens tibi proluit ensem.
<sil. pun. 17.301>	ecce manus, quae pulsantem te, belliger Appi,
<sil. pun. 17.302>	moenia sublimis Capuae de culmine muri
<sil. pun. 17.303>	excelso fusa moribundum perculit hasta.
<sil. pun. 17.304>	ecce aliud fulmen dextrae, quo nobile nomen
<sil. pun. 17.305>	Fuluius excepit non unum pectore uulnus.
<sil. pun. 17.306>	huc prima te siste acie, cui consul in armis
<sil. pun. 17.307>	Crispinus cecidit. me tu comitare per hostis,
<sil. pun. 17.308>	qui nobis, memini, ad Cannas laetissimus irae
<sil. pun. 17.309>	Seruili fers ora ducis suffixa ueruto.
<sil. pun. 17.310>	cerno flagrantis oculos uultumque timendum
<sil. pun. 17.311>	non ipso minus ense tuum, fortissime Poenum
<sil. pun. 17.312>	o iuuenis, qualem uidi, cum flumine saeuo
<sil. pun. 17.313>	insignis Trebiae complexum ingentibus ulnis
<sil. pun. 17.314>	mersisti fundo luctantem uana tribunum.
<sil. pun. 17.315>	at tu, qui gelidas Ticini primus ad undas
<sil. pun. 17.316>	Scipiadae patris tinxisti sanguine ferrum,
<sil. pun. 17.317>	incepta exequere et nati mihi redde cruorem.
<sil. pun. 17.318>	horrescamne ipsos, ueniant si ad proelia, diuos,
<sil. pun. 17.319>	cum stetis, turmae, uidi contermina caelo
<sil. pun. 17.320>	quas iuga calcantis summas uolitare per Alpis,
<sil. pun. 17.321>	cum uideam, quorum ferro manibusque capaces
<sil. pun. 17.322>	arsere Argyripae campi? num segnior ibis
<sil. pun. 17.323>	nunc mihi, qui primus torques in moenia telum
<sil. pun. 17.324>	Dardana, nec nostrae facilis concedere laudi?
<sil. pun. 17.325>	te&lt;n&gt;' uero, tene extimulem, qui, fulmina contra
<sil. pun. 17.326>	et nimbos tonitrusque ac summi numinis iras
<sil. pun. 17.327>	cum starem, perferre sonos ac uana iubebas
<sil. pun. 17.328>	nubila et ante ducem Capitolia celsa petebas?
<sil. pun. 17.329>	quid uos, quis claro deletum est Marte Saguntum,
<sil. pun. 17.330>	exhorter, quos nobilitant primordia belli?
<sil. pun. 17.331>	ut meque et uobis dignum, defendite, quaeso,
<sil. pun. 17.332>	praeteritas dextrae laudes. diuum ipse fauore
<sil. pun. 17.333>	uincendoque senex patriam post trina labantem
<sil. pun. 17.334>	lustra et non uisos tam longa aetate penatis
<sil. pun. 17.335>	ac natum et fidae iam pridem coniugis ora
<sil. pun. 17.336>	confisus uobis repeto. non altera restat
<sil. pun. 17.337>	iam Liby&lt;a&gt;e, nec Dardaniis pugna altera restat.
<sil. pun. 17.338>	certatus nobis hodie dominum accipit orbis.'
<sil. pun. 17.339>	Hannibal haec. sed non patiens remorantia uerba
<sil. pun. 17.340>	Ausonius miles, quotiens dux coeperat ora
<sil. pun. 17.340>	soluere ad effatus, signum pugnamque petebant. 
<sil. pun. 17.341>	Haec procul aeria speculantem nube sororem
<sil. pun. 17.342>	ut uidit diuum genitor maestosque sub acri
<sil. pun. 17.343>	obtutu uultus, sic ore effatus amico est:
<sil. pun. 17.344>	'Qui te mentis edunt morsus? da noscere coniunx.
<sil. pun. 17.345>	num Poeni casus ducis et Carthaginis angit
<sil. pun. 17.346>	cura tuae? sed enim reputa tecum ipsa furores
<sil. pun. 17.347>	Sidonios. gentem contra et fatalia regna
<sil. pun. 17.348>	Teucrorum quis erit, quaeso, germana, rebelli
<sil. pun. 17.349>	fractis foederibus populo modus? ipsa malorum
<sil. pun. 17.350>	non plus Carthago tulit exhausitque laboris,
<sil. pun. 17.351>	quam pro Cadmea &lt;s&gt;u&lt;bi&gt;isti exercita gente.
<sil. pun. 17.352>	turbasti maria ac terras iuuenemque ferocem
<sil. pun. 17.353>	immisti Latio. tremuerunt moenia Romae,
<sil. pun. 17.354>	perque bis octonos primus fuit Hannibal annos
<sil. pun. 17.355>	humani generis. tempus componere gentes.
<sil. pun. 17.356>	ad finem uentum, et claudenda est ianua belli.'
<sil. pun. 17.357>	Tum supplex Iuno: 'Neque ego, haec mutare laborans
<sil. pun. 17.358>	quis est fixa dies, pendenti nube resedi,
<sil. pun. 17.359>	nec reuocare acies bellumue extendere quaero.
<sil. pun. 17.360>	quae donare potes, quoniam mihi gratia languet
<sil. pun. 17.361>	et cecidit iam primus amor, nil fila sororum
<sil. pun. 17.362>	aduersus posco: uertat terga Hannibal hosti,
<sil. pun. 17.363>	ut placet, et cineres Troiae Carthagine reg&lt;n&gt;ent.
<sil. pun. 17.364>	illud te gemini per mutua pignora amoris
<sil. pun. 17.365>	et soror et coniunx oro: tranare pericla
<sil. pun. 17.366>	magnanimum patiare ducem uitamque remittas
<sil. pun. 17.367>	neue sinas captum Ausonias perferre catenas.
<sil. pun. 17.368>	stent etiam contusa malis mea moenia, fracto
<sil. pun. 17.369>	nomine Sidonio, et nostro seruentur honori.'
<sil. pun. 17.370>	Sic Iuno, et contra breuiter sic Iuppiter orsus:
<sil. pun. 17.371>	'Do spatium muris, ut uis, Carthaginis altae.
<sil. pun. 17.372>	stent lacrimis precibusque tuis. sed percipe, coniunx,
<sil. pun. 17.373>	quatenus indulsisse uacet. non longa supersunt
<sil. pun. 17.374>	fata urbi, uenietque pari sub nomine ductor,
<sil. pun. 17.375>	qui nunc seruatas euertat funditus arces.
<sil. pun. 17.376>	aetherias quoque, uti poscis, trahat Hannibal auras,
<sil. pun. 17.377>	ereptus pugnae. miscere hic sidera ponto
<sil. pun. 17.378>	et terras implere uolet redeuntibus armis:
<sil. pun. 17.379>	noui feta uiri bello praecordia. sed lex
<sil. pun. 17.380>	muneris haec esto nostri: Saturnia regna
<sil. pun. 17.381>	ne post haec uideat, repetat neue amplius umquam
<sil. pun. 17.382>	Ausoniam. nunc instanti raptum auehe leto
<sil. pun. 17.383>	ne, latis si miscebit fera proelia campis,
<sil. pun. 17.384>	Romulei nequeas iuuenis subducere dextrae.'
<sil. pun. 17.385>	 Dum statuit fata Omnipotens urbique ducique,
<sil. pun. 17.386>	inuadunt acies pugnam et clamore lacessunt
<sil. pun. 17.387>	sidera. non alio grauiores tempore uidit
<sil. pun. 17.388>	aut populos tellus aut, qui patria arma mouerent,
<sil. pun. 17.389>	maioris certare duces. discriminis alta
<sil. pun. 17.390>	in medio merces, quicquid tegit undique caelum.
<sil. pun. 17.391>	ibat Agenoreus praefulgens ductor in ostro,
<sil. pun. 17.392>	excelsumque caput penna nutante leuabat
<sil. pun. 17.393>	crista rubens. saeuus magno de nomine terror
<sil. pun. 17.394>	praecedit, Latioque micat bene cognitus ensis.
<sil. pun. 17.395>	at contra ardenti radiabat Scipio cocco,
<sil. pun. 17.396>	terribilem ostentans clipeum, quo patris et una
<sil. pun. 17.397>	caelarat patrui spirantis proelia dira
<sil. pun. 17.398>	effigies: flammam ingentem frons alta uomebat.
<sil. pun. 17.399>	sub tanta cunctis ui telorumque uirumque
<sil. pun. 17.400>	in ducibus stabat spes et uictoria solis.
<sil. pun. 17.401>	quin etiam, fauor ut subigit plerosque metusue,
<sil. pun. 17.402>	Scipio si Libycis esset generatus in oris,
<sil. pun. 17.403>	sceptra ad Agenoreos credunt uentura nepotes,
<sil. pun. 17.404>	Hannibal Ausonia genitus si sede fuisset,
<sil. pun. 17.405>	haud dubitant terras Itala in dicione futuras.
<sil. pun. 17.406>	Contremuere aurae, rapido uibrantibus hastis
<sil. pun. 17.407>	turbine, et horrificam traxere per aethera nubem.
<sil. pun. 17.408>	inde ensis propiorque acies et comminus ora
<sil. pun. 17.409>	admota ac dira flagrantia lumina flamma.
<sil. pun. 17.410>	sternitur, in medium contemptrix turba pericli
<sil. pun. 17.411>	quae primis se praecipitem tulit obuia telis,
<sil. pun. 17.412>	gentilemque bibit tellus inuita cruorem.
<sil. pun. 17.413>	feruidus ingenii Masinissa et feruidus aeui
<sil. pun. 17.414>	in primas Macetum turmas immania membra
<sil. pun. 17.415>	infert et iaculo circumuolat alite campum.
<sil. pun. 17.416>	caerulus haud aliter, cum dimicat, incola T&lt;h&gt;yles
<sil. pun. 17.417>	agmina falcigero circumuenit arta couinno.
<sil. pun. 17.418>	Graia phalanx patrio densarat more cateruas
<sil. pun. 17.419>	iunctisque astabat nulli penetrabilis hastis.
<sil. pun. 17.420>	immemor has pacti post foedus in arma Philippus 
<sil. pun. 17.421>	miserat et quassam refouebat Agenoris urbem.
<sil. pun. 17.422>	rarescit multo laxatus uulnere miles
<sil. pun. 17.423>	atque aperit patulas prostrato corpore late
<sil. pun. 17.424>	inter tela uias. inrumpit mole ruinae
<sil. pun. 17.425>	Ausonius globus et periuria Graia resignat.
<sil. pun. 17.426>	Archemorum Rutilus, Teucrum Norbanus (et ambo
<sil. pun. 17.427>	Mantua pubenti genetrix dimiserat aeuo),
<sil. pun. 17.428>	obtruncat Samium bellacis dextra Caleni,
<sil. pun. 17.429>	at Clytium Selius, Pellaeum et uana tumentem
<sil. pun. 17.430>	ad nomen patriae Clytium: sed gloria Pellae
<sil. pun. 17.431>	haud ualuit misero defendere Daunia tela.
<sil. pun. 17.432>	Saeuior his Latius uastabat Bruttia signa
<sil. pun. 17.433>	Laelius increpitans: 'Adeone Oenotria tellus
<sil. pun. 17.434>	detestanda fuit, quam per maria aspera perque
<sil. pun. 17.435>	insanos Tyrio fugeretis remige fluctus?
<sil. pun. 17.436>	sed fugisse satis fuerit. Latione cruore
<sil. pun. 17.437>	insuper externas petitis perfundere terras?'
<sil. pun. 17.438>	haec dicens Silarum meditantem in proelia telo
<sil. pun. 17.439>	praeuenit. hasta uolans imo sub gutture sedit
<sil. pun. 17.440>	et uitae uocisque uias simul incita clausit.
<sil. pun. 17.441>	Vergilio Caudinus, acerbo Laus Amano
<sil. pun. 17.442>	sternitur. accendunt iras uultusque uirorum
<sil. pun. 17.443>	armorumque habitus noti et uox consona linguae.
<sil. pun. 17.444>	quos ubi nudantis conspexit Hamilcare cretus
<sil. pun. 17.445>	terga fuga, 'State ac nostram ne prodite gentem'
<sil. pun. 17.446>	uociferans subit et conuertit proelia dextra:
<sil. pun. 17.447>	qualis in aestiferis Garamantum feta ueneno
<sil. pun. 17.448>	attollit campis feruenti pastus harena
<sil. pun. 17.449>	colla Paraetonius serpens lateque per auras
<sil. pun. 17.450>	undantem torquet perfundens nubila tabem.
<sil. pun. 17.451>	continuo infesta portantem cuspide uulnus
<sil. pun. 17.452>	impedit anteuolans Herium, cui nobile nomen
<sil. pun. 17.453>	Marrucina domus clarumque Teate ferebat.
<sil. pun. 17.454>	atque illi magnum nitenti et laudibus hostis
<sil. pun. 17.455>	arrecto capuli ad finem manus incita sedit,
<sil. pun. 17.456>	quaerebatque miser morienti lumine fratrem,
<sil. pun. 17.457>	cum iuuenis subit et leto stimulatus acerbo
<sil. pun. 17.458>	Pleminius saeuum mucronem ante ora coruscat
<sil. pun. 17.459>	ac fratrem magno minitans clamore reposcit.
<sil. pun. 17.460>	huic proles Barcae: 'Germanum reddere uero
<sil. pun. 17.461>	si placet, haud renuo. maneant modo foedera nostra:
<sil. pun. 17.462>	Hasdrubalem reuocate umbris. egone aspera ponam
<sil. pun. 17.463>	umquam in Romanos odia, aut mansuescere corda
<sil. pun. 17.464>	nostra sinam, parcamque uiro quem terra crearit
<sil. pun. 17.465>	Itala? tum manes inimico&lt;s&gt; sede repellat
<sil. pun. 17.466>	aeterna socioque abigat me frater Auerno.'
<sil. pun. 17.467>	sic ait et clipei propulsum pondere toto,
<sil. pun. 17.468>	lubrica qua tellus lapsantis sanguine fratris
<sil. pun. 17.469>	fallebat nisus, prosternit et occupat ense.
<sil. pun. 17.470>	extendit labens palmas, Heriumque iacentem
<sil. pun. 17.471>	amplexus, iuncta leniuit morte dolores.
<sil. pun. 17.472>	tum Libys inuadit mixtae certamina turbae
<sil. pun. 17.473>	conuertitque ruens per longum hostilia terga,
<sil. pun. 17.474>	ut cum fulminibus permixta tonitrua mundum
<sil. pun. 17.475>	terrificant, summique labat domus alta parentis:
<sil. pun. 17.476>	omne hominum terris trepidat genus, ipsaque ob ora
<sil. pun. 17.477>	lux atrox micat, et praesens astare uiritim
<sil. pun. 17.478>	creditur intento perculsis Iuppiter igne.
<sil. pun. 17.479>	Parte alia, ceu sola forent discrimina campo
<sil. pun. 17.480>	quo mis&lt;c&gt;eret agens truculentum Scipio Martem,
<sil. pun. 17.481>	aspera pugna nouas uaria sub imagine leti
<sil. pun. 17.482>	dat formas. hic ense iacet prostratus adacto,
<sil. pun. 17.483>	hic saxo perfracta gemit lacrimabilis ossa,
<sil. pun. 17.484>	ast hos, turpe, pauor fusos proiecit in ora,
<sil. pun. 17.485>	horum aduersa dedit Gradiuo pectora uirtus.
<sil. pun. 17.486>	ipse super strages ductor Rhoeteius instat,
<sil. pun. 17.487>	qualis apud gelidum currus quatit altior Hebrum
<sil. pun. 17.488>	et Geticas soluit feruenti sanguine Mauors
<sil. pun. 17.489>	laetus caede niues, glaciemque Aquilonibus actam
<sil. pun. 17.490>	perrumpit stridens sub pondere belliger axis.
<sil. pun. 17.491>	iamque ardore truci lustrans fortissima quaeque
<sil. pun. 17.492>	nomina obit ferro. claris spectata per orbem
<sil. pun. 17.493>	stragibus occumbit late inter tela iuuentus:
<sil. pun. 17.494>	qui muros rapuere tuos miserasque nefandi
<sil. pun. 17.495>	principium belli fecere, Sagunte, ruinas,
<sil. pun. 17.496>	qui sacros, Trasimenne, lacus, Phaethontia quique
<sil. pun. 17.497>	polluerant tabo stagna, ac fiducia tanta
<sil. pun. 17.498>	quos tulit, ut superum regi soliumque domosque
<sil. pun. 17.499>	irent direptum: mactantur comminus uno
<sil. pun. 17.500>	exitio, redduntque animas, temerata fereba&lt;n&gt;t
<sil. pun. 17.501>	qui secreta deum et primo&lt;s&gt; reserasse negatas
<sil. pun. 17.502>	gressibus humanis Alpis. formidinis huius
<sil. pun. 17.503>	plena acies propere retro exanimata ruebat:
<sil. pun. 17.504>	haud secus ac tectis urbis Vulcania pestis
<sil. pun. 17.505>	cum sese infudit, rapidusque incendia flatus
<sil. pun. 17.506>	uentilat et uolucris spargit per culmina flammas,
<sil. pun. 17.507>	attonitum erumpit subita formidine uulgus,
<sil. pun. 17.508>	lateque ut capta passim trepidatur in urbe.
<sil. pun. 17.509>	Verum ubi cunctari taedet dispersa uirorum
<sil. pun. 17.510>	proelia sectantem et leuiori Marte teneri,
<sil. pun. 17.511>	omnes in causam belli auctoremque malorum
<sil. pun. 17.512>	uertere iam uires tandem placet. Hannibal unus
<sil. pun. 17.513>	dum restet, non, si muris Carthaginis ignis
<sil. pun. 17.514>	subdatur caesique cadant exercitus omnis,
<sil. pun. 17.515>	profectum Latio. contra, si concidat unus,
<sil. pun. 17.516>	nequiquam fore Agenoreis cuncta arma uirosque.
<sil. pun. 17.517>	illum igitur lustrans circumfert lumina campo
<sil. pun. 17.518>	rimaturque ducem. iuuat in certamina summa
<sil. pun. 17.519>	ferre gradum, cuperetque uiro concurrere, tota
<sil. pun. 17.520>	spectante Ausonia. celsus clamore feroci
<sil. pun. 17.521>	prouocat increpitans hostem et noua proelia poscit.
<sil. pun. 17.522>	Quas postquam audiuit uoces conterrita Iuno,
<sil. pun. 17.523>	ne Libyci ducis impauidas ferrentur ad aures,
<sil. pun. 17.524>	effigiem informat Latiam propereque coruscis
<sil. pun. 17.525>	attollit cristis, addit clipeumque iubasque
<sil. pun. 17.526>	Romulei ducis atque umeris imponit honorem
<sil. pun. 17.527>	fulgentis saguli, dat gressum habitusque cientis
<sil. pun. 17.528>	proelia et audacis adicit sine corpore motus.
<sil. pun. 17.529>	tum par effigies fallacis imagine uana
<sil. pun. 17.530>	cornipedis moderanda cito per deuia passu
<sil. pun. 17.531>	belligerae datur ad speciem certaminis umbrae.
<sil. pun. 17.532>	sic Poeni ducis ante oculos exultat et ultro
<sil. pun. 17.533>	Scipio Iunoni simulatus tela coruscat.
<sil. pun. 17.534>	at, uiso laetus rectore ante ora Latino
<sil. pun. 17.535>	et tandem propius sperans ingentia, Poenus
<sil. pun. 17.536>	quadrupedi citus imponit uelocia membra
<sil. pun. 17.537>	et iacit aduersam properati turbinis hastam.
<sil. pun. 17.538>	dat terga et campo fugiens uolat ales imago
<sil. pun. 17.539>	tramittitque acies. tum uero, ut uictor et alti
<sil. pun. 17.540>	iam compos uoti, ferrata calce cruentat
<sil. pun. 17.541>	cornipedem et largas Poenus quatit asper habenas:
<sil. pun. 17.542>	'Quo fugis, oblitus nostris te cedere regnis?
<sil. pun. 17.543>	nulla tibi Libyca latebra est, o Scipio, terra.'
<sil. pun. 17.544>	haec ait et stricto sequitur mucrone uolantem,
<sil. pun. 17.545>	donec longinquo frustratum duxit in arua
<sil. pun. 17.546>	diuersa spatio procul a certamine pugnae.
<sil. pun. 17.547>	tum fallax subito simulacrum in nubila cessit.
<sil. pun. 17.548>	fulmineus ductor 'Quisnam se numine caeco
<sil. pun. 17.549>	composuit nobis' inquit 'deus? aut latet idem
<sil. pun. 17.550>	cur monstro? tantumne obstat mea gloria diuis?
<sil. pun. 17.551>	sed non auelles umquam, quicumque secundus
<sil. pun. 17.552>	caelicolum stas Ausoniae, non artibus hostem
<sil. pun. 17.553>	eripies uerum nobis.' frena inde citati
<sil. pun. 17.554>	conuertit furibundus equi campumque petebat,
<sil. pun. 17.555>	cum subito occultae pestis conlapsa tremore
<sil. pun. 17.556>	cornipedis moles ruit atque efflauit anhelo
<sil. pun. 17.557>	pectore Iunonis curis in nubila uitam.
<sil. pun. 17.558>	tum uero impatiens 'Vestra est haec altera, uestra
<sil. pun. 17.559>	fraus,' inquit 'superi: non fallitis. aequore mersum
<sil. pun. 17.560>	texissent scopuli, pelagusque hausisset et undae!
<sil. pun. 17.561>	anne huic seruabar leto? mea signa secuti,
<sil. pun. 17.562>	quis pugnae auspicium dedimus, caeduntur, et absens
<sil. pun. 17.563>	accipio gemitus uocesque ac uerba uocantum
<sil. pun. 17.564>	Hannibalem. quis nostra satis delicta piabit
<sil. pun. 17.565>	Tartareus torrens?' simul haec fundebat et una
<sil. pun. 17.566>	spectabat dextram ac leti feruebat amore.
<sil. pun. 17.567>	Tunc Iuno, miserata uirum, pastoris in ora
<sil. pun. 17.568>	uertitur ac siluis subito procedit opacis
<sil. pun. 17.569>	atque his adloquitur uersantem ingloria fata:
<sil. pun. 17.570>	'Quaenam te siluis accedere causa subegit
<sil. pun. 17.571>	armatum nostris? num dura ad proelia tendis,
<sil. pun. 17.572>	magnus ubi Ausoniae reliquos domat Hannibal armis?
<sil. pun. 17.573>	si uelox gaudes ire et compendia grata
<sil. pun. 17.574>	sunt tibi, uicino in medios te tramite ducam.'
<sil. pun. 17.575>	adnuit atque onerat promissis pectora largis
<sil. pun. 17.576>	pastoris patresque docet Carthaginis altae
<sil. pun. 17.577>	magna repensuros, nec se leuiora daturum.
<sil. pun. 17.578>	praecipitem et uasto superantem proxima saltu
<sil. pun. 17.579>	circumagit Iuno ac fallens regione uiarum
<sil. pun. 17.580>	non gratam inuito seruat celata salutem.
<sil. pun. 17.581>	Interea Cadmea manus, deserta pauensque,
<sil. pun. 17.582>	non ullum Hannibalem, nusquam certamina cernit
<sil. pun. 17.583>	saeui nota ducis. pars ferro occumbere credunt,
<sil. pun. 17.584>	pars damnasse aciem et diuis cessisse sinistris.
<sil. pun. 17.585>	ingruit Ausonius uersosque agit aequore toto
<sil. pun. 17.586>	rector. iamque ipsae trepidant Carthaginis arces:
<sil. pun. 17.587>	impletur terrore uago cuncta Africa pulsis
<sil. pun. 17.588>	agminibus, uolucrique fuga sine Marte ruentes
<sil. pun. 17.589>	tendunt attonitos extrema ad litora cursus
<sil. pun. 17.590>	ac Tartessiacas profugi sparguntur in oras;
<sil. pun. 17.591>	pars Batti petiere domos, pars flumina Lagi.
<sil. pun. 17.592>	sic ubi, ui caeca tandem deuictus, ad astra
<sil. pun. 17.593>	euomuit pastos per saecula Vesbius ignis
<sil. pun. 17.594>	et pelago et terris fusa est Vulcania pestis,
<sil. pun. 17.595>	uidere Eoi, monstrum admirabile, Seres
<sil. pun. 17.596>	lanigeros cinere Ausonio canescere lucos.
<sil. pun. 17.597>	At fessum tumulo tandem regina propinquo
<sil. pun. 17.598>	sistit Iuno ducem, facies unde omnis et atrae
<sil. pun. 17.599>	apparent admota oculis uestigia pugnae.
<sil. pun. 17.600>	qualem Gargani campum Trebiaeque paludem
<sil. pun. 17.601>	et Tyrrhena uada et Ph&lt;a&gt;et&lt;h&gt;ontis uiderat amnem
<sil. pun. 17.602>	strage uiru&lt;m&gt; undantem, talis, miserabile uisu,
<sil. pun. 17.603>	prostratis facies aperitur dira maniplis.
<sil. pun. 17.604>	tunc superas Iuno sedes turbata reuisit.
<sil. pun. 17.605>	iamque propinquabant hostes tumuloque subibant,
<sil. pun. 17.606>	cum secum Poenus: 'Caelum licet omne soluta
<sil. pun. 17.607>	in caput hoc compage ruat terraeque dehiscant,
<sil. pun. 17.608>	non ullo Cannas abolebis, Iuppiter, aeuo,
<sil. pun. 17.609>	decedesque prius regnis, quam nomina gentes
<sil. pun. 17.610>	aut facta Hannibalis sileant. nec deinde relinquo
<sil. pun. 17.611>	securam te, Roma, mei, patriaeque superstes
<sil. pun. 17.612>	ad spes armorum uiuam tibi. nam modo pugna
<sil. pun. 17.613>	praecellis, resident hostes: mihi satque superque
<sil. pun. 17.614>	ut me Dardaniae matres atque Itala tellus,
<sil. pun. 17.615>	dum uiuam, expectent nec pacem pectore norint.'
<sil. pun. 17.616>	sic rapitur paucis fugientum mixtus, et altos
<sil. pun. 17.617>	inde petit retro montis tutasque latebras.
<sil. pun. 17.618>	Hic finis bello. reserantur protinus arces
<sil. pun. 17.619>	Ausonio iam sponte duci. iura improba adempta
<sil. pun. 17.620>	armaque, et incisae leges, opibusque superbis
<sil. pun. 17.621>	uis fracta, et posuit gestatas belua turris.
<sil. pun. 17.622>	excelsae tum saeua rates spectacula Poenis
<sil. pun. 17.623>	flammiferam accepere facem, subitaque procella
<sil. pun. 17.624>	arserunt maria, atque expauit lumina Nereus.
<sil. pun. 17.625>	Mansuri compos decoris per saecula rector,
<sil. pun. 17.626>	deuictae referens primus cognomina terrae,
<sil. pun. 17.627>	securus sceptri, repetit per caerula Romam
<sil. pun. 17.628>	et patria inuehitur sublimi tecta triumpho.
<sil. pun. 17.629>	ante Syphax feretro residens captiua premebat
<sil. pun. 17.630>	lumina, et auratae seruabant colla catenae,
<sil. pun. 17.631>	hic Hannon clarique genus Phoenissa iuuenta
<sil. pun. 17.632>	et Macetum primi atque incocti corpora Mauri,
<sil. pun. 17.633>	tum Nomades notusque sacro, cum lustrat harenas,
<sil. pun. 17.634>	Hammoni Garamas et semper naufraga Syrtis.
<sil. pun. 17.635>	mox uictas tendens Carthago ad sidera palmas
<sil. pun. 17.636>	ibat et effigies orae iam lenis Hiberae,
<sil. pun. 17.637>	terrarum finis Gades ac laudibus olim
<sil. pun. 17.638>	terminus Herculeis Calpe Baetesque lauare
<sil. pun. 17.639>	solis equos dulci consuetus fluminis unda,
<sil. pun. 17.640>	frondosumque apicem subigens ad sidera mater
<sil. pun. 17.641>	bellorum fera Pyrene nec mitis Hiberus,
<sil. pun. 17.642>	cum simul inlidit ponto, quos attulit, amnes.
<sil. pun. 17.643>	sed non ulla magis mentesque oculosque tenebat,
<sil. pun. 17.644>	quam uisa Hannibalis campis fugientis imago.
<sil. pun. 17.645>	ipse astans curru atque auro decoratus et ostro
<sil. pun. 17.646>	Martia praebebat spectanda Quiritibus ora,
<sil. pun. 17.647>	qualis odoratis descendens Liber ab Indis
<sil. pun. 17.648>	egit pampineos frenata tigride currus;
<sil. pun. 17.649>	aut cum Phlegraeis, confecta mole Gigantum,
<sil. pun. 17.650>	incessit campis tangens Tirynthius astra.
<sil. pun. 17.651>	salue, inuicte parens, non concessure Quirino
<sil. pun. 17.652>	laudibus ac meritis non concessure Camillo:
<sil. pun. 17.653>	nec uero, cum te memorat de stirpe deorum,
<sil. pun. 17.654>	prolem Tarpei mentitur Roma Tonantis.

