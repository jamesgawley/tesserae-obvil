<drac. rom. 10.1>	fert animus vulgare nefas et virginis atrae
<drac. rom. 10.2>	captivos monstrare deos, elementa clientes,
<drac. rom. 10.3>	naturam servire reae, servire puellae,
<drac. rom. 10.4>	astra poli et Phoebi cursus et sidera caeli
<drac. rom. 10.5>	arbitrio mulieris agi, pendere Tonantem,
<drac. rom. 10.6>	quod iubeat Medea nefas, ubi mittere flammas
<drac. rom. 10.7>	imperet aethereas. penetrat vox illa per auras,
<drac. rom. 10.8>	cum vitas mortesque facit, cum fata retorquet
<drac. rom. 10.9>	ad cursus quoscumque velit. licet hospite caeso
<drac. rom. 10.10>	serviat et Scythicae currat per templa Dianae,
<drac. rom. 10.11>	possidet astrigerum funesto pectore caelum
<drac. rom. 10.12>	et superos impune premit prece nixa virago
<drac. rom. 10.13>	invitos parere sibi. quae carmina linguis
<drac. rom. 10.14>	murmuret aut urens species quae nomina dicat,
<drac. rom. 10.15>	haec vatem nescire decet; quae nosse profanum est,
<drac. rom. 10.16>	quod fuerit vulgasse nefas. nos illa canemus,
<drac. rom. 10.17>	quae solet in lepido Polyhymnia docta theatro
<drac. rom. 10.18>	muta loqui, cum nauta venit, cum captus amatur
<drac. rom. 10.19>	inter vincla iacens mox regnaturus Iason;
<drac. rom. 10.20>	vel quod grande boans longis sublata cothurnis
<drac. rom. 10.21>	pallida Melpomene, tragicis cum surgit iambis,
<drac. rom. 10.22>	quando cruentatam fecit de matre novercam
<drac. rom. 10.23>	mixtus amore furor dotata paelice flammis,
<drac. rom. 10.24>	squamea viperei subdentes colla dracones
<drac. rom. 10.25>	cum rapuere rotis post funera tanta nocentem.
<drac. rom. 10.26>	te modo, Calliope, poscunt optantque sorores:
<drac. rom. 10.27>	dulcior ut venias (nec te decet ire rogatam)
<drac. rom. 10.28>	ad sua castra, petunt. lauro succincta poetae
<drac. rom. 10.29>	Pegaseo de fonte veni, quo rore medullas
<drac. rom. 10.30>	et sensus infunde meos. cur hospes amatur,
<drac. rom. 10.31>	qui mactandus erat, vel cur mactatur amatus?
<drac. rom. 10.32>	dives apud Colchos, Phrixei velleris aurum,
<drac. rom. 10.33>	pellis erat, servata diu custode dracone.
<drac. rom. 10.34>	hanc propter pelagi temerator primus Iason
<drac. rom. 10.35>	venerat, ut rutilas subduceret arbore lanas.
<drac. rom. 10.36>	ut Scytha conspexit Graiam de littore puppim
<drac. rom. 10.37>	ire per undosum proscissis fluctibus aequor,
<drac. rom. 10.38>	expavit, nam monstra putat: quis crederet umquam
<drac. rom. 10.39>	per freta, per rabidas hominem transire procellas?
<drac. rom. 10.40>	barbarus ignaro regi iam nuntius ibat,
<drac. rom. 10.41>	quae nova perferret pelagus; sed callidus heros
<drac. rom. 10.42>	solus Iason adhuc vento currente carina
<drac. rom. 10.43>	prosilit in fluctus et littora visa natatu
<drac. rom. 10.44>	nudatus ceu nauta petit. sed Colchus alumnus
<drac. rom. 10.45>	nuntius ille redit secum comitante iuventa,
<drac. rom. 10.46>	ut nossent quid puppis erat, quid vela, quid arbor.
<drac. rom. 10.47>	membra viri mox nuda vident fugientis ad undas;
<drac. rom. 10.48>	quem sequitur directa manus capiuntque paventem
<drac. rom. 10.49>	et manibus post terga ligant. tunc Iuno Cytheren,
<drac. rom. 10.50>	ut vidit iuvenem Scythicas artasse catenas
<drac. rom. 10.51>	et pavidos fugisse simul cum puppe sodales,
<drac. rom. 10.52>	adloquitur: ’lasciva Venus, iucunda modesta
<drac. rom. 10.53>	blanda potens mitis, fecunda venustas amoris,
<drac. rom. 10.54>	pulchra voluptatum genetrix et numen amantum,
<drac. rom. 10.55>	te divum regina precor, matrona Tonantis:
<drac. rom. 10.56>	est nimis acceptus iuvenis mihi pulcher Iason.
<drac. rom. 10.57>	qui gelidum quondam mecum transnaverat Istrum
<drac. rom. 10.58>	et nunc infelix trahitur captivus ad aulam
<drac. rom. 10.59>	Aeetis immitis forsan mactandus ad aras.
<drac. rom. 10.60>	eripe captivum, retinent quem mille catenae,
<drac. rom. 10.61>	mitte pharetratum puerum, mea Cypris, Amorem,
<drac. rom. 10.62>	igne tuo flammata cadat furibunda virago,
<drac. rom. 10.63>	discat amare furor, tandem sit blanda sacerdos,
<drac. rom. 10.64>	templa pharetratae contemnat virgo Dianae,
<drac. rom. 10.65>	despiciat delubra deae. licet immemor exstet
<drac. rom. 10.66>	religionis amor timeant nec fulmen amantes,
<drac. rom. 10.67>	te solam putet esse deam, te numen adoret,
<drac. rom. 10.68>	te metuat metuenda deis, te iudicet unam,
<drac. rom. 10.69>	quam mare quam tellus quam numina cuncta fatentur
<drac. rom. 10.70>	imperio subiecta tuo per templa per aras,
<drac. rom. 10.71>	esse voluptatum dominam. quae corda parentis
<drac. rom. 10.72>	flectis et exutum telo candente Tonantem
<drac. rom. 10.73>	despiciat me saepe iubes nec castus Olympum
<drac. rom. 10.74>	destituat, sit ut imber olor, bacchetur adulter
<drac. rom. 10.75>	vel quodcumque meum placuit mutare maritum –
<drac. rom. 10.76>	non queror: Aesonidem tantum peto filia regis
<drac. rom. 10.77>	nunc amet et laudet; mox hunc suspiret anhelet,
<drac. rom. 10.78>	quem mactare parat; solvat cervice catenas
<drac. rom. 10.79>	torpescens armata manus, cui brachia collum
<drac. rom. 10.80>	circumdent mucroque cadat ieiunus ad aras.’
<drac. rom. 10.81>	finierat matrona Iovis. sic orsa Dione:
<drac. rom. 10.82>	‘me Venerem me, Iuno, decet me, blanda noverca,
<drac. rom. 10.83>	imperio parere tuo. quid plura loquemur?
<drac. rom. 10.84>	oderunt mea castra moras.’ sic fata Cythere
<drac. rom. 10.85>	quaerit amoriferum per tota rosaria natum:
<drac. rom. 10.86>	ille deas ponti telo flammabat in undis
<drac. rom. 10.87>	maternis submissus aquis. Hymenaeus ad illum
<drac. rom. 10.88>	mittitur. huic fluctus produnt fumantibus undis.
<drac. rom. 10.89>	ut pelagus caluisse videt, ’hic aliger’ inquit,
<drac. rom. 10.90>	‘hic latet Idalius. sed non latet, aequora fervent:
<drac. rom. 10.91>	agnosco stridere fretum, ceu Phoebus anhelos
<drac. rom. 10.92>	oceano demergit equos, cum nocte propinqua
<drac. rom. 10.93>	luna venit stellante polo pendentibus astris.
<drac. rom. 10.94>	huc ades, o lascive puer, te mater ubique
<drac. rom. 10.95>	quaerit et e cunctis vestrum me misit alumnum,
<drac. rom. 10.96>	ut venias parcente mora.’ sic fatus. at ille
<drac. rom. 10.97>	fluctibus e mediis surgens rutilante capillo
<drac. rom. 10.98>	excussit per inane caput, quatit impiger alas,
<drac. rom. 10.99>	ut pinnas desiccet aquis: micat ignis ut astra
<drac. rom. 10.100>	plausibus excussus pueri, per cuncta videres
<drac. rom. 10.101>	scintillare diem, volitant super aequora flammae.
<drac. rom. 10.102>	sic, ubi puniceos rutilans Aurora capillos
<drac. rom. 10.103>	pectinat ante diem, quae mox perfundat Eoum,
<drac. rom. 10.104>	Phoenix, sola genus, senio lassata vetusto,
<drac. rom. 10.105>	cinnama cui folium nardum tus balsama amomum
<drac. rom. 10.106>	informant post saecla pyram reditura, sepulchrum
<drac. rom. 10.107>	conscendit factura rogos et verberat alas
<drac. rom. 10.108>	ut flammas adsciscat avis (sic nascitur ignis
<drac. rom. 10.109>	ante alitem ambrosios iam consumpturus odores):
<drac. rom. 10.110>	sic puer Idalius spargebat plausibus ignes:
<drac. rom. 10.111>	piscis aves armenta pecus fera pastor anhelant
<drac. rom. 10.112>	flammigero surgente deo. volat inde per altum.
<drac. rom. 10.113>	iam volucer non udus erat: quocumque propinquat
<drac. rom. 10.114>	aut ubicumque fuit, blando fervore vaporat,
<drac. rom. 10.115>	quem sequitur vernalis odor; via pulchra rosarum
<drac. rom. 10.116>	tenditur et violas pallentes candida peplo
<drac. rom. 10.117>	lilia distingunt ac florea semita crescit:
<drac. rom. 10.118>	persulcans per inane polos micat orbita florum.
<drac. rom. 10.119>	Cypris odoriferos sensit fraglare volatus:
<drac. rom. 10.120>	‘natus adest’ inquit; ’multis iam spargitur aer
<drac. rom. 10.121>	floribus, ambrosio totum respirat odore’.
<drac. rom. 10.122>	dum loquitur lasciva Venus, venit ecce Cupido
<drac. rom. 10.123>	fessulus et gremio matris libratur anhelans,
<drac. rom. 10.124>	quo sessurus erat. quem protinus illa volantem
<drac. rom. 10.125>	occupat et crines componit mater Amori
<drac. rom. 10.126>	ac puerum complexa fovet dans oscula nato.
<drac. rom. 10.127>	sic blandita iubet: Tyrois, mens ignea mundi
<drac. rom. 10.128>	atque vapor fecunde poli, successio rerum,
<drac. rom. 10.129>	affectus natura genus fons auctor origo,
<drac. rom. 10.130>	tu vitae fecunda salus, tu blanda voluptas,
<drac. rom. 10.131>	tu princeps pietatis, Amor, te praeduce mundo
<drac. rom. 10.132>	alternant elementa vices et non perit orbis,
<drac. rom. 10.133>	cum pereant quaecumque (creat), nec sentit ademptum
<drac. rom. 10.134>	successu redeunte novo. venit ecce noverca,
<drac. rom. 10.135>	in manibus iam Iuno meis supplexque precatur
<drac. rom. 10.136>	quae fuerant optanda tibi: Medea sacerdos,
<drac. rom. 10.137>	sacrilega quae voce solet compellere caelum,
<drac. rom. 10.138>	invitos accire deos, urguere Tonantem,
<drac. rom. 10.139>	dum precibus elementa quatit mare sidera terras,
<drac. rom. 10.140>	naturam turbare simul, tua tela medullis
<drac. rom. 10.141>	excipiat (hoc Iuno petit) iuvenemque Pelasgum
<drac. rom. 10.142>	diligat optet amet cupiat suspiret anhelet.
<drac. rom. 10.143>	sollicitus tamen ista para cautusque memento:
<drac. rom. 10.144>	Medeam fixurus eris.’ sic fata Dione.
<drac. rom. 10.145>	risit Amor matrisque sinu se subtrahit ales;
<drac. rom. 10.146>	spicula saeva legit, quibus olim Luna per umbras
<drac. rom. 10.147>	pastorem flammata tenet nec sustinet ignes
<drac. rom. 10.148>	Luna Cupidineos, Solis quae sustinet orbem
<drac. rom. 10.149>	et fratris radiis conceptus lucis adoptat.
<drac. rom. 10.150>	‘hoc’ ait ignipotens’ telo Medea cremetur,
<drac. rom. 10.151>	quo Scythicam succendit Amor, dominaeque favillas
<drac. rom. 10.152>	excutiam per templa volans, et virgo cruenta
<drac. rom. 10.153>	adprobet hos arcus dominae plus posse pharetris.
<drac. rom. 10.154>	namque Diana feras, cervos et figere dammas
<drac. rom. 10.155>	adsolet: hoc telum reges et numina figit.’
<drac. rom. 10.156>	quattuor interea niveas adstare columbas
<drac. rom. 10.157>	Cypris amoena iubet: roseis frenantur habenis,
<drac. rom. 10.158>	candida puniceis subduntur colla rosetis
<drac. rom. 10.159>	(nam iuga sunt compacta rosis), fert dextra flagellum,
<drac. rom. 10.160>	purpura quod mollis, tenuis quod sericus ornat.
<drac. rom. 10.161>	iam volucer conscendit aves et blanda Voluptas
<drac. rom. 10.162>	it comes, Amplexus veniunt, Hymenaeus adhaeret,
<drac. rom. 10.163>	Gaudia concurrunt, Risus atque Oscula pergunt.
<drac. rom. 10.164>	nam licet Idalias sociarint frena columbas
<drac. rom. 10.165>	et iunctae per cuncta volent, tamen impiger ales
<drac. rom. 10.166>	nunc hanc nunc illam residet gaudetque iugales
<drac. rom. 10.167>	iam relevare suas et se pensare volatu
<drac. rom. 10.168>	(sublatum propriis persentit in aera pinnis
<drac. rom. 10.169>	aurigam quadriga volans) iterumque columbas
<drac. rom. 10.170>	adpetit et pharetris concludit dorsa volantum.
<drac. rom. 10.171>	nondum per Scythicas glacies stat barbara Colchis,
<drac. rom. 10.172>	et iam bruma rigens Arctoi tristior axis
<drac. rom. 10.173>	torpebatque coacta gelu † et pinniger audax
<drac. rom. 10.174>	et magis accessu pueri plaga maesta serenat
<drac. rom. 10.175>	adventum testata dei: mox tetra fugantur
<drac. rom. 10.176>	nubila, caeruleos excludit flammiger imbres.
<drac. rom. 10.177>	impia iam Colchis, iam saevior ara Dianae
<drac. rom. 10.178>	coeperat ostendi: iam tunc mandante tyranno
<drac. rom. 10.179>	ecce trahebatur ceu taurus pulcher Iason,
<drac. rom. 10.180>	quem sequitur Medea nocens urguetque ministros
<drac. rom. 10.181>	nudato mucrone furens. delubra subibant
<drac. rom. 10.182>	iamque propinquabant aris. sed numen amantum
<drac. rom. 10.183>	furtim templa petit: sonuerunt tela pharetris.
<drac. rom. 10.184>	exultat gavisa nimis Medea sacerdos:
<drac. rom. 10.185>	telorum strepitum castae putat arma Dianae
<drac. rom. 10.186>	increpuisse tholo, credit sua vota sacerdos
<drac. rom. 10.187>	ante preces audisse deam. mox numen adorans
<drac. rom. 10.188>	‘omen adest’ inquit,’ Triviam te, Luna Diana,
<drac. rom. 10.189>	confiteor perstans, heres Proserpina mundi;
<drac. rom. 10.190>	nam tria regna tenes: tu caelo Cynthia regnas,
<drac. rom. 10.191>	venatrix terrena micas, capis atria Ditis,
<drac. rom. 10.192>	tempora distribuens regnis et cursibus apta:
<drac. rom. 10.193>	iam grates audita loquor. iacet hostia templis
<drac. rom. 10.194>	per fluctus advecta tuis.’ sic fata per aras
<drac. rom. 10.195>	virgo cruenta molam perfert. at mystica nutrix
<drac. rom. 10.196>	fessa licet tremebunda gemat, tamen ipsa iacentem
<drac. rom. 10.197>	tendere colla iubet vel pectora prona supinet.
<drac. rom. 10.198>	ergo peregrinus cum iam versatur Iason,
<drac. rom. 10.199>	forte oculos per tecta levat: videt ecce volantem
<drac. rom. 10.200>	atque salutantem puerum. sed nauta precatur
<drac. rom. 10.201>	murmure sollicito: ’numen, quod mundus adorat,
<drac. rom. 10.202>	si caelum, si terra tui sunt, alme, triumphi
<drac. rom. 10.203>	vel quidquid natura creat, si sanguinis expers
<drac. rom. 10.204>	mortis et infaustae es et sunt tamen hostia flores
<drac. rom. 10.205>	matris et insertae pendent per templa coronae
<drac. rom. 10.206>	sanguine virginei tantum contenta pudoris:
<drac. rom. 10.207>	eripe me his, invicte, malis. ego victima servor,
<drac. rom. 10.208>	atque utinam server, iaceo feriendus in aris.’
<drac. rom. 10.209>	audiit ignipotens (hominum nam murmura sentit)
<drac. rom. 10.210>	et ridens gavisus ait: ’pirata decore,
<drac. rom. 10.211>	quid metuis, quem fata manent, cum vita superstes
<drac. rom. 10.212>	restat adhuc, quem regna petunt, cui pellis inaurata
<drac. rom. 10.213>	imminet et coniux dabitur Medea sacerdos?
<drac. rom. 10.214>	sed memor esto mei, ne te fortuna superbum
<drac. rom. 10.215>	reddat et incipias iterum ceu nauta venire.’
<drac. rom. 10.216>	dum loquitur pinnatus Amor, iam virgo levabat
<drac. rom. 10.217>	destricto mucrone manum. captivus Iason
<drac. rom. 10.218>	exclamat: ’succurre Venus, succurre Cupido:
<drac. rom. 10.219>	iam ferior, Medea ferit.’ sic fatus. at ille
<drac. rom. 10.220>	ignea sidereo componit spicula nervo,
<drac. rom. 10.221>	misit arundineum per flammea cornua ferrum,
<drac. rom. 10.222>	stridula tela volant: rapiunt praecordia flammas,
<drac. rom. 10.223>	corda calent oculique labant, suspiria rumpunt,
<drac. rom. 10.224>	marcida funereum laxavit dextera ferrum.
<drac. rom. 10.225>	sed nutrix mirata moras ’dic, virgo, quid haeres?’
<drac. rom. 10.226>	increpat, ’ecce feri. fibrae rapiantur et exta,
<drac. rom. 10.227>	consultum det fata iecur. Medea moraris?
<drac. rom. 10.228>	occidimus: torpescit iners antistita Phoebes
<drac. rom. 10.229>	permixto pallore rubens, non lumina vibrat,
<drac. rom. 10.230>	non furit aut tremuli strident in murmure dentes.
<drac. rom. 10.231>	cur homicida vacas et stas rea? sed rea non es,
<drac. rom. 10.232>	si fueris homicida magis. cur explicat artus
<drac. rom. 10.233>	aut tangit cur saepe caput, quid spirat hiatus
<drac. rom. 10.234>	oris et ad zonam digiti mittuntur inermes?
<drac. rom. 10.235>	an magus est pirata iacens et sacra Dianae
<drac. rom. 10.236>	murmure sollicito prohibet solvitque profanus?’
<drac. rom. 10.237>	dixerat et gladium dextrae revocabat inerti
<drac. rom. 10.238>	impia turpis anus. rursus conclamat Iason:
<drac. rom. 10.239>	‘victima sum, pereo: iugulis male mucro minatur.’
<drac. rom. 10.240>	pinnatus subrisit Amor rursusque sagittas
<drac. rom. 10.241>	iecit et ardentis nutantia corda fatigat.
<drac. rom. 10.242>	aestuat interea sacris repetita sacerdos
<drac. rom. 10.243>	ignibus. effatur: ’non est haec victima digna:
<drac. rom. 10.244>	non torta cervice iacet, male palpitat, artus
<drac. rom. 10.245>	erigit impatiens et saucius ante dolorem:
<drac. rom. 10.246>	sanguine membra carent; iam non erit hostia grata,
<drac. rom. 10.247>	quae sicco mucrone cadet.’ conversa sacerdos
<drac. rom. 10.248>	ad iuvenem: ’dic, nauta fugax, pirata nefande:
<drac. rom. 10.249>	est consors matrona decens an caelibe vita
<drac. rom. 10.250>	degis adhuc nullumque domi <tibi> pignus habetur?’
<drac. rom. 10.251>	‘solus’ ait captivus ’ego: mihi pignora nulla
<drac. rom. 10.252>	coniugis aut sobolis.’ dictis gavisa virago
<drac. rom. 10.253>	blanda refert: ’vis ergo meus nunc esse maritus?
<drac. rom. 10.254>	‘servus’, Iason ait’ tantum ne vita negetur
<drac. rom. 10.255>	te precor et dominam fateor.’ sic fatus. at illa
<drac. rom. 10.256>	rumpi vincla iubet; virgo suspendit ab aris,
<drac. rom. 10.257>	ut facinus purget proprium; vocat ipsa maritum
<drac. rom. 10.258>	vestibus indutum Tyriis, quas sericus ambit
<drac. rom. 10.259>	mollis et in medio fulvum distinxerat aurum,
<drac. rom. 10.260>	blattea puniceo radiabant stamina filo.
<drac. rom. 10.261>	expavit nutrix, omnes stupuere ministri;
<drac. rom. 10.262>	at puer ignipotens victor per templa triumphat,
<drac. rom. 10.263>	nudus ludit Hymen, mollis Lascivia saltat,
<drac. rom. 10.264>	blanda Libido coit, simplex Affectus inhaeret,
<drac. rom. 10.265>	ludicra puniceis resonabant Oscula labris,
<drac. rom. 10.266>	dant faciles plausus Concordia Gratia Lusus:
<drac. rom. 10.267>	sponsus Iason erat gaudens et sponsa sacerdos
<drac. rom. 10.268>	ad thalamos post templa. duci tunc pronuba Iuno
<drac. rom. 10.269>	adfuit et grates Veneri facunda canebat.
<drac. rom. 10.270>	ecce triumphantes Ingratia dura iugales
<drac. rom. 10.271>	consequitur, gressus consors Oblivio iungit.
<drac. rom. 10.272>	marcidus interea domitis rediebat ab Indis
<drac. rom. 10.273>	Liber, anhelantes residens post proelia tigres;
<drac. rom. 10.274>	quem sequitur iucunda manus saltare parata
<drac. rom. 10.275>	ebria pampineis miscens vestigia thyrsis.
<drac. rom. 10.276>	sensit amoriferum Scythicam fixisse sagittis
<drac. rom. 10.277>	et volucrem puerum populatum templa Dianae:
<drac. rom. 10.278>	‘illo iam gressus’ dixit’ convertite, tigres:
<drac. rom. 10.279>	estis opus, mea turba, deo. properate, ministri:
<drac. rom. 10.280>	pinniger Idalius minor est sine munere nostro’.
<drac. rom. 10.281>	dixerat et Scythiam vacuus iam sponte petebat:
<drac. rom. 10.282>	iam venit ad Colchos, iam se Semeleia iungunt
<drac. rom. 10.283>	agmina, Bybliades saltant Bacchaeque rotantur.
<drac. rom. 10.284>	venatu interea rediens delubra petebat
<drac. rom. 10.285>	plectriferi germana dei mirata, repente
<drac. rom. 10.286>	quod sileat templum, subito quod sparsus ubique
<drac. rom. 10.287>	ambrosius sic fraglet odor; sonuere per aures
<drac. rom. 10.288>	fescennina deae: ’pulchrorum vota geruntur,
<drac. rom. 10.289>	iungitur Aesonidi fulgens Medea marito’.
<drac. rom. 10.290>	erubuit doluitque simul: ’non omine fausto
<drac. rom. 10.291>	coniungatur’ ait ’nec prospera flammea sumat:
<drac. rom. 10.292>	displiceat quandoque viro, cui turpiter audax
<drac. rom. 10.293>	sacrilegus processit amor; sed iustius opto:
<drac. rom. 10.294>	perfidus egregiam contemnat nauta iugalem,
<drac. rom. 10.295>	dulcior affectus vel amara repudia mittat;
<drac. rom. 10.296>	funera tot videat, fuerint quot pignora, mater,
<drac. rom. 10.297>	orba parens natos plangat, viduata marito
<drac. rom. 10.298>	lugeat et sterilem ducat per saecula noctem.
<drac. rom. 10.299>	advena semper eat, se tanti causa doloris
<drac. rom. 10.300>	auctorem confessa gemat.’ sic fata Diana
<drac. rom. 10.301>	tristis abit; delubra tacent, sacraria maerent,
<drac. rom. 10.302>	sanguine templa carent, nutrix tamen atria tantum
<drac. rom. 10.303>	templorum servabat anus, haec anxia crimen
<drac. rom. 10.304>	virginis et raptum deflebat maesta pudorem:
<drac. rom. 10.305>	qualis in exustis per sordida tecta ruinis
<drac. rom. 10.306>	strix nocturna sonat rostro stridente per umbras;
<drac. rom. 10.307>	qualis et horrendus funesto carmine bubo
<drac. rom. 10.308>	conqueritur deflenda gemens, dum tristia maestus
<drac. rom. 10.309>	funerea sub nocte canit, sic anxia nutrix
<drac. rom. 10.310>	ingemit et tremulas diffundit maesta querellas. –
<drac. rom. 10.311>	nuntius interea maesto volat ore satelles
<drac. rom. 10.312>	ad regem subvectus equo natamque tyranno
<drac. rom. 10.313>	indicat ignoto passim nupsisse marito.
<drac. rom. 10.314>	expavit genitor: sic quondam tristis Agenor
<drac. rom. 10.315>	concidit Europae senior fraudatus amore,
<drac. rom. 10.316>	cum nesciret adhuc generum meruisse Tonantem.
<drac. rom. 10.317>	<ira dolor> numen pietas iniuria regnum
<drac. rom. 10.318>	<concuti>unt franguntque virum, iubet arma ministris
<drac. rom. 10.319>	<expediant>, nam fama ducem rapiebat in enses.
<drac. rom. 10.320>	cum poenas mortesque parat, venit Indus ad aulam
<drac. rom. 10.321>	Liber et egregia compressit voce furentem:
<drac. rom. 10.322>	‘sic tibi, rector,’ ait ’mentem possedit inanis
<drac. rom. 10.323>	relligio? sic pignus amas ut tela parentur?
<drac. rom. 10.324>	qui furis, exspecta dulces de prole nepotes.
<drac. rom. 10.325>	virginitatis onus melior tolerare sacerdos
<drac. rom. 10.326>	non potuit: fervescit amans et casta Diana
<drac. rom. 10.327>	pastorem confessa virum.’ haec Liber aiebat.
<drac. rom. 10.328>	mulcentur iam corda ducis natamque tyrannus
<drac. rom. 10.329>	purgat et extemplo Medeae laudat amorem:
<drac. rom. 10.330>	sic meruit veniam generum confessus Achilles,
<drac. rom. 10.331>	sic pater ignovit Lycomedes, pectore natae
<drac. rom. 10.332>	et Pyrrhum suscepit avus gremioque nepotem
<drac. rom. 10.333>	fovit et ad Troiam post crimina misit Achillis.
<drac. rom. 10.334>	ut Scytha mollitus blanda pietate mitescit,
<drac. rom. 10.335>	mox iubet ut generum vel pignus regis ad aulam
<drac. rom. 10.336>	eiecto terrore rogent. tunc regia lauro
<drac. rom. 10.337>	cingitur et postes soceri pia serta coronant.
<drac. rom. 10.338>	mox thalamos subiere pares: laetatur Iason
<drac. rom. 10.339>	sponsus et in castris Veneris Medea triumphat.
<drac. rom. 10.340>	quattuor interea Phoebus transegerat annos,
<drac. rom. 10.341>	sed natos Medea duos fecunda marito
<drac. rom. 10.342>	ediderat, cum nocte iacens suspirat Iason
<drac. rom. 10.343>	nec gemitus latuere magam: ’quam, callide, fraudem
<drac. rom. 10.344>	quodve nefas moliris?’ ait ’non fallis amantem.
<drac. rom. 10.345>	dulcia saepe vigil contrectans pectora coniux
<drac. rom. 10.346>	agnovi, quia furta paras, quia mente fugaci
<drac. rom. 10.347>	infaustum quodcumque cupis. secreta polorum
<drac. rom. 10.348>	cognosco, si morbus erit, si bella parentur,
<drac. rom. 10.349>	si pluet aut flamma caelum rutilante coruscet:
<drac. rom. 10.350>	et tu Medeam credis quia fallis, Iason?’
<drac. rom. 10.351>	tunc sic Aesonides stimulet quae forma medullas
<drac. rom. 10.352>	indicat et pellis causas vel tempore tanto
<drac. rom. 10.353>	quod lateat socios, quia iam sic regnat amicus,
<drac. rom. 10.354>	consumptum quem morte putant planguntque parentes:
<drac. rom. 10.355>	'optarem revidere meos iterumque reverti
<drac. rom. 10.356>	ad thalamos, regina, tuos, monstrare Pelasgis,
<drac. rom. 10.357>	quid coniux, quid fata valent.’ Medea marito
<drac. rom. 10.358>	'iam pariter pergamus’ ait  'sic aurea pellis
<drac. rom. 10.359>	tollatur, lateant vastum ut mea facta draconem’
<drac. rom. 10.360>	dixerat et stratis rapitur sub nocte silenti.
<drac. rom. 10.361>	astra vocans et signa ciens iubet illa Soporem
<drac. rom. 10.362>	in nemus ad pellem vel templum Martis abire.
<drac. rom. 10.363>	dormierat serpens: pellis subtracta marito
<drac. rom. 10.364>	traditur, et pariter fugerunt fratre necato.
<drac. rom. 10.365>	accipiunt natos et singula pignora portant.
<drac. rom. 10.366>	ventum erat ad Thebas, pellis datur aurea regi.
<drac. rom. 10.367>	miratur rex ipse Creon, laudatur Iason,
<drac. rom. 10.368>	quod freta quod terras sic felix praedo vagetur.
<drac. rom. 10.369>	regis nata decens fuerat pulcherrima Glauce,
<drac. rom. 10.370>	iam cui virginitas annis matura tumebat;
<drac. rom. 10.371>	haec ubi conspexit iuvenem, flammata nitore
<drac. rom. 10.372>	aestuat et laudans alieni membra mariti
<drac. rom. 10.373>	optat habere virum. sonuit genitoris ad aures.
<drac. rom. 10.374>	tunc rector Thebanus ait: ’si Iuppiter auctor,
<drac. rom. 10.375>	si Lachesis, si fata iubent, nil ipse morabor.
<drac. rom. 10.376>	progenies mea turpe cupit: Fortuna favorem
<drac. rom. 10.377>	praestet et innumeri laudent per saecla nepotes.
<drac. rom. 10.378>	virgineo dabitur pellis cum dote pudori.’
<drac. rom. 10.379>	finierat senior, votum cognovit Iason
<drac. rom. 10.380>	et grates electus agit. praecepta tyrannus
<drac. rom. 10.381>	diffundit per regna nocens, invitat iniquus,
<drac. rom. 10.382>	ut veniant ad vota duces. dum festa parantur,
<drac. rom. 10.383>	cognovit Medea nefas nec tardius illud
<drac. rom. 10.384>	credidit; ingratum nam senserat ipsa maritum.
<drac. rom. 10.385>	ante diem tamen illa dolens, cum cerneret aulam
<drac. rom. 10.386>	et regis fervere domum, cum magna parantur
<drac. rom. 10.387>	prandia (venturi mittebant praemia reges),
<drac. rom. 10.388>	signorum cursus et plenae cornua lunae
<drac. rom. 10.389>	captabat Medea furens: iam clauserat orbem
<drac. rom. 10.390>	Cynthia sidereis transcendens saltibus astra.
<drac. rom. 10.391>	mox Colchis se spargit aquis et sulphure puro
<drac. rom. 10.392>	cum taedis fumans purgabat membra sacerdos
<drac. rom. 10.393>	et campum secreta petens, ubi mille sepulchra,
<drac. rom. 10.394>	astabat deiecta oculos, confessa reatum,
<drac. rom. 10.395>	et Lunam manibus tensis cum voce precatur:
<drac. rom. 10.396>	‘astrorum princeps, signorum gratia fulgens
<drac. rom. 10.397>	et caeli stellantis honos, caliginis hostis
<drac. rom. 10.398>	ac nocturnorum triplex regina polorum
<drac. rom. 10.399>	atque tenebrarum splendens patrona mearum,
<drac. rom. 10.400>	cui cancer domus <est>, ora clarissima mundi,
<drac. rom. 10.401>	brachia contorquens stellis, quae mense peragras
<drac. rom. 10.402>	quod Phoebus radians toto vix explicat anno,
<drac. rom. 10.403>	corporis et dominam verax quam turba fatetur,
<drac. rom. 10.404>	tu nemorum custos, tu mors pinnata ferarum
<drac. rom. 10.405>	(ursus cervus aper pantherae damma leones,
<drac. rom. 10.406>	retia cum veniunt aut cum venabula vibrant,
<drac. rom. 10.407>	ante necem tua praeda iacent); te tertius heres
<drac. rom. 10.408>	participem regni, consortem iuris amari
<drac. rom. 10.409>	optavit mundumque dedit tibi dona secundum
<drac. rom. 10.410>	(sub tua terribilis rapiuntur sceptra tyranni,
<drac. rom. 10.411>	dives pauper inops raptor pirata sacerdos
<drac. rom. 10.412>	advenient sub lege pari, non sorte sub una:
<drac. rom. 10.413>	tu punis post fata reos et viscera saevo,
<drac. rom. 10.414>	Persephone, das nostra cani), post regna barathri
<drac. rom. 10.415>	quae vultum mutare soles visura Tonantem:
<drac. rom. 10.416>	da veniam, Medea precor: cum clade suorum
<drac. rom. 10.417>	non decet ira deos. mereor pro crimine poenam,
<drac. rom. 10.418>	te feriente tamen, non ut mendicus Iason
<drac. rom. 10.419>	sit vindex, regina, tuus, qui criminis auctor
<drac. rom. 10.420>	ipse fuit: miseram solus non puniat, oro,
<drac. rom. 10.421>	qui mecum feriendus erat; cuicumque iubebis,
<drac. rom. 10.422>	colla paro feriat: tantum ne virgo Creontis
<drac. rom. 10.423>	discidium pariat nautam ductura maritum.
<drac. rom. 10.424>	exaudi famulam: dolor est, non zelus Iason.
<drac. rom. 10.425>	quinque dabo inferias (sat erunt pro crimine nostro
<drac. rom. 10.426>	inlustres animae): niveam cum Iasone Glaucen,
<drac. rom. 10.427>	mortibus amborum regem superaddo Creonta
<drac. rom. 10.428>	et natos miseranda duos, mea pignora, supplex
<drac. rom. 10.429>	offero, sacrilegos nostro de corpore fructus,
<drac. rom. 10.430>	ne prosit pecasse mihi.’ sic fata sacerdos
<drac. rom. 10.431>	suspexit non ire polos nec Luna videtur
<drac. rom. 10.432>	sic tauros urguere suos, sed cursibus astra
<drac. rom. 10.433>	ignitis responsa dabant. gavisa sacerdos
<drac. rom. 10.434>	vertit ad infernum gemitus regemque barathri
<drac. rom. 10.435>	secura iam voce ciet Furiasque precatur:
<drac. rom. 10.436>	‘impie rex Erebi, qui formidabile regnum
<drac. rom. 10.437>	Mortis habes, quem terra premit, qui funera mundi
<drac. rom. 10.438>	excipis et tantis non exples luctibus aulam;
<drac. rom. 10.439>	anguicomae vos quoque deae, quibus impius horror
<drac. rom. 10.440>	turpia vipereae funduntur membra cerastae
<drac. rom. 10.441>	(plurimus ora tegit pendens de vertice serpens
<drac. rom. 10.442>	et sinuant orbes per pallida colla dracones):
<drac. rom. 10.443>	si manibus laniata meis mala victima vestros
<drac. rom. 10.444>	ad manes pervenit homo, si viscera matris
<drac. rom. 10.445>	vos propter scindens homines in ventre necavi,
<drac. rom. 10.446>	nunc nostras audite preces. regnator Averni,
<drac. rom. 10.447>	crastina cum Glauce veniet nuptura marito,
<drac. rom. 10.448>	mox Furias admitte tuas; properate, sorores
<drac. rom. 10.449>	Tartareae: Thebis iterum iam vota geruntur,
<drac. rom. 10.450>	currite, per thalamos Iocastae frater et heres
<drac. rom. 10.451>	coniungit natam. Gens <haec> est vestra: dicavit
<drac. rom. 10.452>	mortibus impietas, affectus funera praestant.
<drac. rom. 10.453>	cur mora? nam nihil est quod non me exaudiat umquam.
<drac. rom. 10.454>	virginitas si casta placet, retinere pudorem
<drac. rom. 10.455>	si libet et numquam contagia blanda mariti
<drac. rom. 10.456>	quaeritis, innuptae nuptam exhorrete sorores.
<drac. rom. 10.457>	si Furias saevire precor nec sponte nocetis,
<drac. rom. 10.458>	non estis Furiae: nomen mutate domosque,
<drac. rom. 10.459>	ponite serpentes, alienas reddite flammas
<drac. rom. 10.460>	et puerum Veneris, quem iam tempsistis, amate.’
<drac. rom. 10.461>	dixerat et terra spatium tremibunda ciebat:
<drac. rom. 10.462>	quo steterat Medea loco, telluris hiatus
<drac. rom. 10.463>	finditur. attonitas inclinat cautior aures
<drac. rom. 10.464>	et surgens ’audimur’ ait,’ nam terra tremescit,
<drac. rom. 10.465>	verbera plaudentum resonant per inane sororum,
<drac. rom. 10.466>	sibila vipereis vibrant sub dentibus angues.
<drac. rom. 10.467>	res melior tempusque monet redeatur ad urbem.
<drac. rom. 10.468>	ante tamen fluvio corpus mergatur et undis.’
<drac. rom. 10.469>	quod maga digrediens mox perficit et petit urbem.
<drac. rom. 10.470>	exilit interea tecturus Lucifer astra
<drac. rom. 10.471>	puniceo praevectus equo rutilusque micansque
<drac. rom. 10.472>	concusso de crine iubar diffundit in orbem
<drac. rom. 10.473>	flammigeri roseas praecedens solis habenas:
<drac. rom. 10.474>	coeperat aula ducis strepitu resonare clientum.
<drac. rom. 10.475>	iam Phoebus scandebat equos et luce rubebat
<drac. rom. 10.476>	post noctem ventura dies, iam tecta Creontis
<drac. rom. 10.477>	regibus implentur, iam proxima virgo marito
<drac. rom. 10.478>	sederat et tabulas calamo sulcabat Iason;
<drac. rom. 10.479>	‘conventum pactumque’, sonat ’signate tabellas’.
<drac. rom. 10.480>	horrida Tartareo veniens de gurgite virgo
<drac. rom. 10.481>	Tesiphone signumque premit gavisa Megaera,
<drac. rom. 10.482>	Allecto testis ceras adamante notavit:
<drac. rom. 10.483>	anguibus horrendis per regia tecta flagellant.
<drac. rom. 10.484>	interea Medea novam formare coronam
<drac. rom. 10.485>	coeperat et niveis miscebat sulphura ceris,
<drac. rom. 10.486>	pix et stuppa ligat, species dat quattuor artis
<drac. rom. 10.487>	mascula tura cremans, sterili suffire cypresso
<drac. rom. 10.488>	cura fuit cyproque ligat, quod naufraga puppis
<drac. rom. 10.489>	perdiderat; cristata manus sancire iubetur:
<drac. rom. 10.490>	lambere caeruleis permisit serta cerastis.
<drac. rom. 10.491>	exitiale repit mox praemia taetra venenum,
<drac. rom. 10.492>	atque aurum mentita nocens radiare corona
<drac. rom. 10.493>	creditur et gemmas flores imitantur iniqui.
<drac. rom. 10.494>	dum funus Medea parat haec munera Glaucae,
<drac. rom. 10.495>	processit roseis sol mundum amplexus habenis.
<drac. rom. 10.496>	at maga sulphuream ponens ad busta coronam
<drac. rom. 10.497>	haec ait:’o mundi facies pulcherrima, Titan,
<drac. rom. 10.498>	naturam fervore tenens, elementa coartans,
<drac. rom. 10.499>	ne dispersa fluant aut mundi machina mergat,
<drac. rom. 10.500>	stelligeri iubar omne poli, quem sphaera polorum
<drac. rom. 10.501>	sustinet et prohibet rutilam plus ire per aethram,
<drac. rom. 10.502>	dum contra rapis axe rotas et colligis ignes;
<drac. rom. 10.503>	ipse pias animas mittis et claudis in aevum
<drac. rom. 10.504>	orbe tuo: miserere tuae, deus optime, nepti.
<drac. rom. 10.505>	insidant haec serta comis et virginis ora
<drac. rom. 10.506>	digna corona premat: sint, inquam, regis in aula
<drac. rom. 10.507>	munera nostra rogi, dent praemia tanta sepulchrum,
<drac. rom. 10.508>	ignea mors rapiat sponsum cum paelice busta.’
<drac. rom. 10.509>	sic effata minax Solis mox numen adorat.
<drac. rom. 10.510>	‘tempus <ad>est, pergamus’ ait. sic fata coronam
<drac. rom. 10.511>	tollit et insontem fingens ad tecta Creontis
<drac. rom. 10.512>	venerat, oblata sponsae dat serta puellae:
<drac. rom. 10.513>	‘accipe, virgo, libens auratam in fronte coronam,
<drac. rom. 10.514>	quam captiva dabo, qualem mea pignora sumant.’
<drac. rom. 10.515>	dixerat et capiti, quod iam diademate regni
<drac. rom. 10.516>	splendebat, fera serta locat. laudata recedit
<drac. rom. 10.517>	Colchis, et infaustas vomuerunt munera flammas:
<drac. rom. 10.518>	has radians nam Phoebus alit. iam creverat ignis:
<drac. rom. 10.519>	uritur ingratus usta cum virgine nauta;
<drac. rom. 10.520>	cum genero nataeque parat succurrere rector,
<drac. rom. 10.521>	uritur ipse Creon; rogus est mox aula tyranni.
<drac. rom. 10.522>	diffugiunt omnes, populi conviva ministri,
<drac. rom. 10.523>	saltantum fugere chori, nam festa canentes
<drac. rom. 10.524>	ambusti lamenta sonant nec tympana plausu
<drac. rom. 10.525>	percutiunt, sed turba gemens hinc inde lacertos
<drac. rom. 10.526>	verberat et flentes sed non sua funera plangunt.
<drac. rom. 10.527>	stabat sola nocens necdum satiata sacerdos
<drac. rom. 10.528>	nec secura tamen: numquam sic posse venena
<drac. rom. 10.529>	credidit aut precibus tantum servire furores.
<drac. rom. 10.530>	sed postquam solos quos iusserat ignis adussit,
<drac. rom. 10.531>	tunc natos furibunda premit. nam Mermerus insons
<drac. rom. 10.532>	et Pheretes matrem blanda pietate vocabant.
<drac. rom. 10.533>	ut flammas vitare queat, infantia simplex
<drac. rom. 10.534>	affectu petit ipsa necem vel sponte pericla
<drac. rom. 10.535>	quaerit inops, passura necem mucrone parentis,
<drac. rom. 10.536>	ignari, quae mater erat quid saeva pararet.
<drac. rom. 10.537>	tunc genetrix furibunda manum suspendit et ensem
<drac. rom. 10.538>	ac fatur: 'Sol testis avus Sol Persice Mithra
<drac. rom. 10.539>	Luna, decus noctis, Furiae, Proserpina, Pluton:
<drac. rom. 10.540>	accipe, Sol radians, animas, tu corpora, Luna,
<drac. rom. 10.541>	nutrimenta animae; fundit quem mucro cruorem
<drac. rom. 10.542>	sumite vos, Furiae; noctis rex exigat umbras;
<drac. rom. 10.543>	spiritus in ventos satis est punisse nocentes
10.544 	insontesque simul. miseros hoc ense necabo,
<drac. rom. 10.545>	quo genitor feriendus erat: nihil ipsa dolebo,
<drac. rom. 10.546>	si ingrata maneat nullus de gente superstes.’
<drac. rom. 10.547>	haec ait et geminos uno simul ense noverca
<drac. rom. 10.548>	transegit pueros. quos sic portabat ad arcem
<drac. rom. 10.549>	(ut proceres videre nefas, timuere cruentam
<drac. rom. 10.550>	et doluere simul), ceu quondam baccha Lyaei
<drac. rom. 10.551>	saeva caput iuvenis mater gestabat Agave.
<drac. rom. 10.552>	‘his’ inquit Medea ’rogis, ubi pulchra noverca
<drac. rom. 10.553>	et pater ipse Creon vel perfidus arsit Iason,
<drac. rom. 10.554>	vos, miseri, commendo, meis’. sic fata minorum
<drac. rom. 10.555>	corpora saeva parens funestos mittit in ignes
<drac. rom. 10.556>	et currus metuenda petit. venere dracones
<drac. rom. 10.557>	viperea cervice iubas et colla levantes
<drac. rom. 10.558>	squamea, cristato radiabant vertice flammae.
<drac. rom. 10.559>	currus taeda fuit, sulphur iuga, temo bitumen
<drac. rom. 10.560>	et rota cupressus, solidarat frena venenum,
<drac. rom. 10.561>	plumbeus axis erat raptus de quinque sepulchris.
<drac. rom. 10.562>	occupat illa gravem funesto corpore currum,
<drac. rom. 10.563>	ire Furor residens taetros simul imperat angues.
<drac. rom. 10.564>	tolluntur celeres, mox se tellure levabant,
<drac. rom. 10.565>	iam nutant per inane rotae hinc inde labantes,
<drac. rom. 10.566>	aera saeva petit volitans quadriga venena
<drac. rom. 10.567>	et poterat fuscare diem, corrumpere ventos,
<drac. rom. 10.568>	ni Phoebus rubuisset avus de crimine neptis
<drac. rom. 10.569>	et totum meliore coma perfunderet orbem.
<drac. rom. 10.570>	saeve Furor, crudele Nefas, infausta Libido,
<drac. rom. 10.571>	Impietas, Furiae, Luctus, Mors, Funera, Livor,
<drac. rom. 10.572>	linquite mortales miseroque ignoscite mundo,
<drac. rom. 10.573>	parcite iam Thebis, diros cohibete furores.
<drac. rom. 10.574>	inde venit quodcumque nefas: sic Cadmus <aratro>
<drac. rom. 10.575>	obruit infaustis crudelia semina sulcis,
<drac. rom. 10.576>	inde seges ferrata micat vel Martis anheli
<drac. rom. 10.577>	heu male conceptis praegnatur terra venenis:
<drac. rom. 10.578>	emicuit galeata cohors aciesque nefanda,
<drac. rom. 10.579>	rumperet ensiferis cum ferrea messis aristis,
<drac. rom. 10.580>	insurgunt clipeis, rapiunt simul arma phalanges
<drac. rom. 10.581>	mortibus alternis et mutua fata minantur
<drac. rom. 10.582>	fraternumque nefas qui gessit vindicat ensis;
<drac. rom. 10.583>	inde Athamas miserandus erat, miser inde Palaemon,
<drac. rom. 10.584>	inde Iocasta fuit, turpis fuit Oedipus inde,
<drac. rom. 10.585>	inde Eteocles erat frater Polynicis et hostis,
<drac. rom. 10.586>	et Polynices inops germani morte peremptus.
<drac. rom. 10.587>	blanda Venus, lascive puer, Semeleie Bacche,
<drac. rom. 10.588>	parcite vos saltim, Thebis quibus auctor origo
<drac. rom. 10.589>	aut soboles praeclara fuit: tibi mater, Iacche,
<drac. rom. 10.590>	Thebana de stirpe, † Tartara tibi Diones,
<drac. rom. 10.591>	Harmoniam nupsisse ferunt: pro munere Thebae
<drac. rom. 10.592>	et pro tot meritis sic funera tanta merentur?
<drac. rom. 10.593>	crimen erit genuisse deos! iam Creta Tonantem
<drac. rom. 10.594>	depositum nutrisse neget, iam Delos in undas
<drac. rom. 10.595>	fluctuet et paveat partus meruisse deorum,
<drac. rom. 10.596>	te Venerem freta vestra negent, abiuret Amores
<drac. rom. 10.597>	Cyprus et Idalium pigeat coluisse Dionen,
<drac. rom. 10.598>	Vulcanus Lemno, Iuno spernatur ab Argis,
<drac. rom. 10.599>	Gorgone terribilis Pallas damnetur Athenis,
<drac. rom. 10.600>	sitque nefas coluisse deos, quia crimen habetur
<drac. rom. 10.601>	relligionis honos, cum dat pro laude pericla.