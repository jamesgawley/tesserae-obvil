<pind. I.1.0> μᾶτερ ἐμά, τὸ τεόν, χρύσασπι Θήβα, πρᾶγμα καὶ ἀσχολίας ὑπέρτερον θήσομαι. μή μοι κραναὰ νεμεσάσαι Δᾶλος, ἐν ᾇ κέχυμαι. τί φίλτερον κεδνῶν τοκέων ἀγαθοῖς; εἶξον, ̓Ωπολλωνιάς: ἀμφοτερᾶν τοι χαρίτων σὺν θεοῖς ζεύξω τέλος,  καὶ τὸν ἀκειρεκόμαν Φοῖβον χορεύων ἐν Κέῳ ἀμφιρύτᾳ σὺν ποντίοις
<pind. I.1.10> ἀνδράσιν, καὶ τὰν ἁλιερκέα, ̓Ισθμοῦ δειράδ': ἐπεὶ στεφάνους ἓξ ὤπασεν Κάδμου στρατῷ ἐξ ἀέθλων, καλλίνικον πατρίδι κῦδος. ἐν ᾇ καὶ τὸν ἀδείμαντον ̓Αλκμήνα τέκεν  παῖδα, θρασεῖαι τόν ποτε Γηρυόνα φρῖξαν κύνες. ἀλλ' ἐγὼ ̔Ηροδότῳ τεύχων τὸ μὲν ἅρματι τεθρίππῳ γέρας,
<pind. I.1.20> ἁνία τ' ἀλλοτρίαις οὐ χερσὶ νωμάσαντ' ἐθέλω ἢ Καστορείῳ ἢ ̓Ιολάου ἐναρμόξαι νιν ὕμνῳ. κεῖνοι γὰρ ἡρώων διφρηλάται Λακεδαίμονι καὶ Θήβαις ἐτέκνωθεν κράτιστοι:  ἔν τ' ἀέθλοισι θίγον πλείστων ἀγώνων, καὶ τριπόδεσσιν ἐκόσμησαν δόμον καὶ λεβήτεσσιν φιάλαισί τε χρυσοῦ, γευόμενοι στεφάνων
<pind. I.1.30> νικαφόρων: λάμπει δὲ σαφὴς ἀρετὰ ἔν τε γυμνοῖσι σταδίοις σφίσιν ἔν τ' ἀσπιδοδούποισιν ὁπλίταις δρόμοις,  οἷά τε χερσὶν ἀκοντίζοντες αἰχμαῖς, καὶ λιθίνοις ὁπότ' ἐν δίσκοις ἵεν. οὐ γὰρ ἦν πεντάθλιον, ἀλλ' ἐφ' ἑκάστῳ ἔργματι κεῖτο τέλος. τῶν ἀθρόοις ἀνδησάμενοι θαμάκις ἔρνεσιν χαίτας ῥεέθροισί τε Δίρκας ἔφανεν καὶ παρ' Εὐρώτᾳ πέλας,
<pind. I.1.40> ̓Ιφικλέος μὲν παῖς ὁμόδαμος ἐὼν Σπαρτῶν γένει, Τυνδαρίδας δ' ἐν ̓Αχαιοῖς ὑψίπεδον Θεράπνας οἰκέων ἕδος. χαίρετ'. ἐγὼ δὲ Ποσειδάωνι ̓Ισθμῷ τε ζαθέᾳ ̓Ογχηστίαισίν τ' ἀϊόνεσσιν περιστέλλων ἀοιδὰν
<pind. I.1.50> γαρύσομαι τοῦδ' ἀνδρὸς ἐν τιμαῖσιν ἀγακλέα τὰν ̓Ασωποδώρου πατρὸς αἶσαν  ̓Ορχομενοῖό τε πατρῴαν ἄρουραν, ἅ νιν ἐρειδόμενον ναυαγίαις ἐξ ἀμετρήτας ἁλὸς ἐν κρυοέσσᾳ δέξατο συντυχίᾳ: νῦν δ' αὖτις ἀρχαίας ἐπέβασε πότμος συγγενὴς εὐαμερίας. ὁ πονήσαις δὲ νόῳ καὶ προμάθειαν φέρει:  εἰ δ' ἀρετᾷ κατάκειται πᾶσαν ὀργάν, ἀμφότερον δαπάναις τε καὶ πόνοις,
<pind. I.1.60> χρή νιν εὑρόντεσσιν ἀγάνορα κόμπον μὴ φθονεραῖσι φέρειν γνώμαις. ἐπεὶ κούφα δόσις ἀνδρὶ σοφῷ ἀντὶ μόχθων παντοδαπῶν ἔπος εἰπόντ' ἀγαθὸν ξυνὸν ὀρθῶσαι καλόν.  μισθὸς γὰρ ἄλλοις ἄλλος ἐφ' ἔργμασιν ἀνθρώποις γλυκύς, μηλοβότᾳ τ' ἀρότᾳ τ' ὀρνιχολόχῳ τε καὶ ὃν πόντος τρέφει:
<pind. I.1.70> γαστρὶ δὲ πᾶς τις ἀμύνων λιμὸν αἰανῆ τέταται: ὃς δ' ἀμφ' ἀέθλοις ἢ πολεμίζων ἄρηται κῦδος ἁβρόν, εὐαγορηθεὶς κέρδος ὕψιστον δέκεται, πολιατᾶν καὶ ξένων γλώσσας ἄωτον.  ἄμμι δ' ἔοικε Κρόνου σεισίχθον' υἱὸν γείτον' ἀμειβομένοις εὐεργέταν ἁρμάτων ἱπποδρόμιον κελαδῆσαι, καὶ σέθεν, ̓Αμφιτρύων,
<pind. I.1.80> παῖδας προσειπεῖν, τὸν Μινύα τε μυχὸν καὶ τὸ Δάματρος κλυτὸν ἄλσος ̓Ελευσῖνα καὶ Εὔβοιαν ἐν γναμπτοῖς δρόμοις:  Πρωτεσίλα, τὸ τεὸν δ' ἀνδρῶν ̓Αχαιῶν ἐν Φυλάκᾳ τέμενος συμβάλλομαι. πάντα δ' ἐξειπεῖν, ὅς' ἀγώνιος ̔Ερμᾶς ̔Ηροδότῳ ἔπορεν ἵπποις, ἀφαιρεῖται βραχὺ μέτρον ἔχων ὕμνος. ἦ μὰν πολλάκι καὶ τὸ σεσωπαμένον εὐθυμίαν μείζω φέρει.
<pind. I.1.90> εἴη νιν εὐφώνων πτερύγεσσιν ἀερθέντ' ἀγλααῖς Πιερίδων ἔτι καὶ Πυθῶθεν ̓Ολυμπιάδων τ' ἐξαιρέτοις ̓Αλφεοῦ ἔρνεσι φράξαι χεῖρα τιμὰν ἑπταπύλοις Θήβαισι τεύχοντ'. εἰ δέ τις ἔνδον νέμει πλοῦτον κρυφαῖον,
<pind. I.1.100> ἄλλοισι δ' ἐμπίπτων γελᾷ, ψυχὰν ̓Αί̈δᾳ τελέων οὐ φράζεται δόξας ἄνευθεν.
<pind. I.2.0> οἱ μὲν πάλαι, ὦ Θρασύβουλε, φῶτες, οἳ χρυσαμπύκων ἐς δίφρον Μοισᾶν ἔβαινον κλυτᾷ φόρμιγγι συναντόμενοι, ῥίμφα παιδείους ἐτόξευον μελιγάρυας ὕμνους, ὅστις ἐὼν καλὸς εἶχεν ̓Αφροδίτας εὐθρόνου μνάστειραν ἁδίσταν ὀπώραν.
<pind. I.2.10> ἁ Μοῖσα γὰρ οὐ φιλοκερδής πω τότ' ἦν οὐδ' ἐργάτις: οὐδ' ἐπέρναντο γλυκεῖαι μελιφθόγγου ποτὶ Τερψιχόρας ἀργυρωθεῖσαι πρόσωπα μαλθακόφωνοι ἀοιδαί. νῦν δ' ἐφίητι τὸ τὠργείου φυλάξαι ῥῆμ' ἀλαθείας ἐτᾶς ἄγχιστα βαῖνον,  “ χρήματα, χρήματ' ἀνήρ,” ὃς φᾶ κτεάνων θ' ἅμα λειφθεὶς καὶ φίλων. ἐσσὶ γὰρ ὦν σοφός, οὐκ ἄγνωτ' ἀείδω
<pind. I.2.20> ̓Ισθμίαν ἵπποισι νίκαν, τὰν Ξενοκράτει Ποσειδάων ὀπάσαις, Δωρίων αὐτῷ στεφάνωμα κόμᾳ πέμπεν ἀναδεῖσθαι σελίνων,  εὐάρματον ἄνδρα γεραίρων, ̓Ακραγαντίνων φάος. ἐν Κρίσᾳ δ' εὐρυσθενὴς εἶδ' ̓Απόλλων νιν πόρε τ' ἀγλαί̈αν καὶ τόθι: κλειναῖς δ' ̓Ερεχθειδᾶν χαρίτεσσιν ἀραρὼς
<pind. I.2.30> ταῖς λιπαραῖς ἐν ̓Αθάναις, οὐκ ἐμέμφθη ῥυσίδιφρον χεῖρα πλαξίπποιο φωτός,  τὰν Νικόμαχος κατὰ καιρὸν νεῖμ' ἁπάσαις ἁνίαις: ὅντε καὶ κάρυκες ὡρᾶν ἀνέγνον, σπονδοφόροι Κρονίδα Ζηνὸς ̓Αλεῖοι, παθόντες πού τι φιλόξενον ἔργον: ἁδυπνόῳ τέ νιν ἀσπάζοντο φωνᾷ χρυσέας ἐν γούνασιν πίτνοντα Νίκας
<pind. I.2.40> γαῖαν ἀνὰ σφετέραν, τὰν δὴ καλέοισιν ̓Ολυμπίου Διὸς ἄλσος: ἵν' ἀθανάτοις Αἰνησιδάμου παῖδες ἐν τιμαῖς ἔμιχθεν. καὶ γὰρ οὐκ ἀγνῶτες ὑμῖν ἐντὶ δόμοι οὔτε κώμων, ὦ Θρασύβουλ', ἐρατῶν, οὔτε μελικόμπων ἀοιδᾶν.  οὐ γὰρ πάγος, οὐδὲ προσάντης ἁ κέλευθος γίνεται,
<pind. I.2.50> εἴ τις εὐδόξων ἐς ἀνδρῶν ἄγοι τιμὰς ̔Ελικωνιάδων. μακρὰ δισκήσαις ἀκοντίσσαιμι τοσοῦθ', ὅσον ὀργὰν Ξεινοκράτης ὑπὲρ ἀνθρώπων γλυκεῖαν ἔσχεν. αἰδοῖος μὲν ἦν ἀστοῖς ὁμιλεῖν,  ἱπποτροφίας τε νομίζων ἐν Πανελλάνων νόμῳ: καὶ θεῶν δαῖτας προσέπτυκτο πάσας: οὐδέ ποτε ξενίαν
<pind. I.2.60> οὖρος ἐμπνεύσαις ὑπέστειλ' ἱστίον ἀμφὶ τράπεζαν: ἀλλ' ἐπέρα ποτὶ μὲν Φᾶσιν θερείαις, ἐν δὲ χειμῶνι πλέων Νείλου πρὸς ἀκτάς.  μή νυν, ὅτι φθονεραὶ θνατῶν φρένας ἀμφικρέμανται ἐλπίδες, μήτ' ἀρετάν ποτε σιγάτω πατρῴαν, μηδὲ τούσδ' ὕμνους: ἐπεί τοι οὐκ ἐλινύσοντας αὐτοὺς εἰργασάμαν. ταῦτα, Νικάσιππ', ἀπόνειμον, ὅταν ξεῖνον ἐμὸν ἠθαῖον ἔλθῃς.
<pind. I.3.0> εἴ τις ἀνδρῶν εὐτυχήσαις ἢ σὺν εὐδόξοις ἀέθλοις ἢ σθένει πλούτου κατέχει φρασὶν αἰανῆ κόρον, ἄξιος εὐλογίαις ἀστῶν μεμίχθαι. Ζεῦ, μεγάλαι δ' ἀρεταὶ θνατοῖς ἕπονται ἐκ σέθεν: ζώει δὲ μάσσων ὄλβος ὀπιζομένων, πλαγίαις δὲ φρένεσσιν
<pind. I.3.10> οὐχ ὁμῶς πάντα χρόνον θάλλων ὁμιλεῖ.  εὐκλέων δ' ἔργων ἄποινα χρὴ μὲν ὑμνῆσαι τὸν ἐσλόν, χρὴ δὲ κωμάζοντ' ἀγαναῖς χαρίτεσσιν βαστάσαι. ἔστι δὲ καὶ διδύμων ἀέθλων Μελίσσῳ μοῖρα πρὸς εὐφροσύναν τρέψαι γλυκεῖαν ἦτορ, ἐν βάσσαισιν ̓Ισθμοῦ δεξαμένῳ στεφάνους, τὰ δὲ κοίλᾳ λέοντος
<pind. I.3.20> ἐν βαθυστέρνου νάπᾳ κάρυξε Θήβαν  ἱπποδρομίᾳ κρατέων. ἀνδρῶν δ' ἀρετὰν σύμφυτον οὐ κατελέγχει. ἴστε μὰν Κλεωνύμου δόξαν παλαιὰν ἅρμασιν: καὶ ματρόθε Λαβδακίδαισιν σύννομοι πλούτου διέστειχον τετραοριᾶν πόνοις.
<pind. I.3.30> αἰὼν δὲ κυλινδομέναις ἁμέραις ἄλλ' ἄλλοτ' ἐξάλλαξεν: ἄτρωτοί γε μὰν παῖδες θεῶν.
<pind. I.4.0> ἔστι μοι θεῶν ἕκατι μυρία παντᾷ κέλευθος: ὦ Μέλισς', εὐμαχανίαν γὰρ ἔφανας ̓Ισθμίοις ὑμετέρας ἀρετὰς ὕμνῳ διώκειν: αἷσι Κλεωνυμίδαι θάλλοντες αἰεὶ σὺν θεῷ θνατὸν διέρχονται βιότου τέλος. ἄλλοτε δ' ἀλλοῖος οὖρος
<pind. I.4.10> πάντας ἀνθρώπους ἐπαί̈σσων ἐλαύνει.  τοὶ μὲν ὦν Θήβαισι τιμάεντες ἀρχᾶθεν λέγονται πρόξενοί τ' ἀμφικτιόνων κελαδεννᾶς τ' ὀρφανοὶ ὕβριος: ὅσσα δ' ἐπ' ἀνθρώπους ἄηται μαρτύρια φθιμένων ζωῶν τε φωτῶν ἀπλέτου δόξας, ἐπέψαυσαν κατὰ πᾶν τέλος: ἀνορέαις δ' ἐσχάταισιν
<pind. I.4.20> οἴκοθεν στάλαισιν ἅπτονθ' ̔Ηρακλείαις:  καὶ μηκέτι μακροτέραν σπεύδειν ἀρετάν. ἱπποτρόφοι τ' ἐγένοντο, χαλκέῳ τ' ̓́Αρει ἅδον. ἀλλ' ἁμέρᾳ γὰρ ἐν μιᾷ τραχεῖα νιφὰς πολέμοιο τεσσάρων ἀνδρῶν ἐρήμωσεν μάκαιραν ἑστίαν: νῦν δ' αὖ μετὰ χειμέριον ποικίλων μηνῶν ζόφον
<pind. I.4.30> χθὼν ὥτε φοινικέοισιν ἄνθησεν ῥόδοις  δαιμόνων βουλαῖς. ὁ κινητὴρ δὲ γᾶς ̓Ογχηστὸν οἰκέων καὶ γέφυραν ποντιάδα πρὸ Κορίνθου τειχέων, τόνδε πορὼν γενεᾷ θαυμαστὸν ὕμνον ἐκ λεχέων ἀνάγει φάμαν παλαιὰν
<pind. I.4.40> εὐκλέων ἔργων: ἐν ὕπνῳ γὰρ πέσεν: ἀλλ' ἀνεγειρομένα χρῶτα λάμπει, ̓Αωσφόρος θαητὸς ὣς ἄστροις ἐν ἄλλοις:  ἅ τε κἀν γουνοῖς ̓Αθανᾶν ἅρμα καρύξαισα νικᾶν ἔν τ' ̓Αδραστείοις ἀέθλοις Σικυῶνος ὤπασεν τοιάδε τῶν τότ' ἐόντων φύλλ' ἀοιδᾶν. οὐδὲ παναγυρίων ξυνᾶν ἀπεῖχον
<pind. I.4.50> καμπύλον δίφρον, Πανελλάνεσσι δ' ἐριζόμενοι δαπάνᾳ χαῖρον ἵππων. τῶν ἀπειράτων γὰρ ἄγνωστοι σιωπαί,  ἔστιν δ' ἀφάνεια τύχας καὶ μαρναμένων, πρὶν τέλος ἄκρον ἱκέσθαι: τῶν τε γὰρ καὶ τῶν διδοῖ: καὶ κρέσσον' ἀνδρῶν χειρόνων
<pind. I.4.59> ἔσφαλε τέχνα καταμάρψαις'. ἴστε μὰν Αἴαντος ἀλκὰν φοίνιον, τὰν ὀψίᾳ ἐν νυκτὶ ταμὼν περὶ ᾧ φασγάνῳ, μομφὰν ἔχει παίδεσσιν ̔Ελλάνων ὅσοι Τρῴανδ' ἔβαν.  ἀλλ' ̔́Ομηρός τοι τετίμακεν δι' ἀνθρώπων, ὃς αὐτοῦ πᾶσαν ὀρθώσαις ἀρετὰν κατὰ ῥάβδον ἔφρασεν θεσπεσίων ἐπέων λοιποῖς ἀθύρειν. τοῦτο γὰρ ἀθάνατον φωνᾶεν ἕρπει,
<pind. I.4.70> εἴ τις εὖ εἴπῃ τι: καὶ πάγκαρπον ἐπὶ χθόνα καὶ διὰ πόντον βέβακεν ἑργμάτων ἀκτὶς καλῶν ἄσβεστος αἰεί.  προφρόνων Μοισᾶν τύχοιμεν, κεῖνον ἅψαι πυρσὸν ὕμνων καὶ Μελίσσῳ, παγκρατίου στεφάνωμ' ἐπάξιον, ἔρνεϊ Τελεσιάδα. τόλμᾳ γὰρ εἰκὼς θυμὸν ἐριβρεμετᾶν θηρῶν λεόντων
<pind. I.4.80> ἐν πόνῳ, μῆτιν δ' ἀλώπηξ, αἰετοῦ ἅ τ' ἀναπιτναμένα ῥόμβον ἴσχει. χρὴ δὲ πᾶν ἔρδοντα μαυρῶσαι τὸν ἐχθρόν.  οὐ γὰρ φύσιν ̓Ωαριωνείαν ἔλαχεν: ἀλλ' ὀνοτὸς μὲν ἰδέσθαι, συμπεσεῖν δ' ἀκμᾷ βαρύς. καίτοι πότ' ̓Ανταίου δόμους
<pind. I.4.90> Θηβᾶν ἀπὸ Καδμεϊᾶν μορφὰν βραχύς, ψυχὰν δ' ἄκαμπτος, προσπαλαίσων ἦλθ' ἀνὴρ τὰν πυροφόρον Λιβύαν, κρανίοις ὄφρα ξένων ναὸν Ποσειδάωνος ἐρέφοντα σχέθοι,  υἱὸς ̓Αλκμήνας: ὃς Οὐλυμπόνδ' ἔβα, γαίας τε πάσας καὶ βαθύκρημνον πολιᾶς ἁλὸς ἐξευρὼν θέναρ, ναυτιλίαισί τε πορθμὸν ἁμερώσαις. νῦν δὲ παρ' Αἰγιόχῳ κάλλιστον ὄλβον
<pind. I.4.100> ἀμφέπων ναίει, τετίματαί τε πρὸς ἀθανάτων φίλος, ̔́Ηβαν τ' ὀπυίει, χρυσέων οἴκων ἄναξ καὶ γαμβρὸς ̔́Ηρας.  τῷ μὲν ̓Αλεκτρᾶν ὕπερθεν δαῖτα πορσύνοντες ἀστοὶ καὶ νεόδματα στεφανώματα βωμῶν αὔξομεν ἔμπυρα χαλκοαρᾶν ὀκτὼ θανόντων, τοὺς Μεγάρα τέκε οἱ Κρειοντὶς υἱούς:
<pind. I.4.110> τοῖσιν ἐν δυθμαῖσιν αὐγᾶν φλὸξ ἀνατελλομένα συνεχὲς παννυχίζει αἰθέρα κνισάεντι λακτίζοισα καπνῷ,  καὶ δεύτερον ἆμαρ ἐτείων τέρμ' ἀέθλων γίνεται, ἰσχύος ἔργον. ἔνθα λευκωθεὶς κάρα μύρτοις ὅδ' ἀνὴρ διπλόαν
<pind. I.4.120> νίκαν ἀνεφάνατο παίδων τε τρίταν πρόσθεν, κυβερνατῆρος οἰακοστρόφου γνώμᾳ πεπιθὼν πολυβούλῳ. σὺν ̓Ορσέᾳ δέ νιν κωμάξομαι, τερπνὰν ἐπιστάζων χάριν.
<pind. I.5.0> μᾶτερ ̔Αλίου πολυώνυμε Θεία, σέο ἕκατι καὶ μεγασθενῆ νόμισαν χρυσὸν ἄνθρωποι περιώσιον ἄλλων: καὶ γὰρ ἐριζόμεναι νᾶες ἐν πόντῳ καὶ ὑφ' ἅρμασιν ἵπποι διὰ τεάν, ὤνασσα, τιμὰν ὠκυδινάτοις ἐν ἁμίλλαισι θαυμασταὶ πέλονται:  ἔν τ' ἀγωνίοις ἀέθλοισι ποθεινὸν
<pind. I.5.10> κλέος ἔπραξεν, ὅντιν' ἀθρόοι στέφανοι χερσὶ νικάσαντ' ἀνέδησαν ἔθειραν ἢ ταχυτᾶτι ποδῶν. κρίνεται δ' ἀλκὰ διὰ δαίμονας ἀνδρῶν. δύο δέ τοι ζωᾶς ἄωτον μοῦνα ποιμαίνοντι τὸν ἄλπνιστον εὐανθεῖ σὺν ὄλβῳ,  εἴ τις εὖ πάσχων λόγον ἐσλὸν ἀκούῃ. μὴ μάτευε Ζεὺς γενέσθαι: πάντ' ἔχεις, εἴ σε τούτων μοῖρ' ἐφίκοιτο καλῶν.
<pind. I.5.20> θνατὰ θνατοῖσι πρέπει. τὶν δ' ἐν ̓Ισθμῷ διπλόα θάλλοις' ἀρετά, Φυλακίδα, κεῖται, Νεμέα δὲ καὶ ἀμφοῖν, Πυθέᾳ τε παγκρατίου. τὸ δ' ἐμὸν οὐκ ἄτερ Αἰακιδᾶν κέαρ ὕμνων γεύεται: σὺν Χάρισιν δ' ἔμολον Λάμπωνος υἱοῖς  τάνδ' ἐς εὔνομον πόλιν. εἰ δὲ τέτραπται θεοδότων ἔργων κέλευθον ἂν καθαράν,
<pind. I.5.30> μὴ φθόνει κόμπον τὸν ἐοικότ' ἀοιδᾷ κιρνάμεν ἀντὶ πόνων. καὶ γὰρ ἡρώων ἀγαθοὶ πολεμισταὶ λόγον ἐκέρδαναν, κλέονται δ' ἔν τε φορμίγγεσσιν ἐν αὐλῶν τε παμφώνοις ὁμοκλαῖς  μυρίον χρόνον: μελέταν δὲ σοφισταῖς Διὸς ἕκατι πρόσβαλον σεβιζόμενοι: ἐν μὲν Αἰτωλῶν θυσίαισι φαενναῖς Οἰνεί̈δαι κρατεροί,
<pind. I.5.40> ἐν δὲ Θήβαις ἱπποσόας ̓Ιόλαος γέρας ἔχει, Περσεὺς δ' ἐν ̓́Αργει, Κάστορος δ' αἰχμὰ Πολυδεύκεος τ' ἐπ' Εὐρώτα ῥεέθροις.  ἀλλ' ἐν Οἰνώνᾳ μεγαλήτορες ὀργαὶ Αἰακοῦ παίδων τε: τοὶ καὶ σὺν μάχαις δὶς πόλιν Τρώων πράθον ἑσπόμενοι ̔Ηρακλῆϊ πρότερον, καὶ σὺν ̓Ατρείδαις. ἔλα νῦν μοι πεδόθεν: λέγε, τίνες Κύκνον, τίνες ̔́Εκτορα πέφνον,
<pind. I.5.50> καὶ στράταρχον Αἰθιόπων ἄφοβον Μέμνονα χαλκοάραν: τίς ἄρ' ἐσλὸν Τήλεφον τρῶσεν ἑῷ δορὶ Καί̈κου παρ' ὄχθαις;  τοῖσιν Αἴγιναν προφέρει στόμα πάτραν διαπρεπέα νᾶσον: τετείχισται δὲ πάλαι πύργος ὑψηλαῖς ἀρεταῖς ἀναβαίνειν. πολλὰ μὲν ἀρτιεπὴς γλῶσσά μοι τοξεύματ' ἔχει περὶ κείνων
<pind. I.5.60> κελαδέσαι: καὶ νῦν ἐν ̓́Αρει μαρτυρήσαι κεν πόλις Αἴαντος ὀρθωθεῖσα ναύταις  ἐν πολυφθόρῳ Σαλαμὶς Διὸς ὄμβρῳ ἀναρίθμων ἀνδρῶν χαλαζάεντι φόνῳ. ἀλλ' ὅμως καύχημα κατάβρεχε σιγᾷ: Ζεὺς τά τε καὶ τὰ νέμει, Ζεὺς ὁ πάντων κύριος. ἐν δ' ἐρατεινῷ
<pind. I.5.70> μέλιτι καὶ τοιαίδε τιμαὶ καλλίνικον χάρμ' ἀγαπάζοντι. μαρνάσθω τις ἔρδων  ἀμφ' ἀέθλοισιν γενεὰν Κλεονίκου ἐκμαθών: οὔτοι τετύφλωται μακρὸς μόχθος ἀνδρῶν: οὐδ' ὁπόσαι δαπάναι ἐλπίδων ἔκνις' ὄπιν. αἰνέω καὶ Πυθέαν ἐν γυιοδάμαις Φυλακίδᾳ πλαγᾶν δρόμον εὐθυπορῆσαι χερσὶ δεξιόν, νόῳ ἀντίπαλον. λάμβανέ οἱ στέφανον, φέρε δ' εὔμαλλον μίτραν,
<pind. I.5.80> καὶ πτερόεντα νέον σύμπεμψον ὕμνον.
<pind. I.6.0> θάλλοντος ἀνδρῶν ὡς ὅτε συμποσίου δεύτερον κρητῆρα Μοισαίων μελέων κίρναμεν Λάμπωνος εὐάθλου γενεᾶς ὕπερ, ἐν Νεμέᾳ μὲν πρῶτον, ὦ Ζεῦ, τίν γ' ἄωτον δεξάμενοι στεφάνων, νῦν αὖτε ̓Ισθμοῦ δεσπότᾳ Νηρεί̈δεσσί τε πεντήκοντα, παίδων ὁπλοτάτου
<pind. I.6.10> Φυλακίδα νικῶντος. εἴη δὲ τρίτον σωτῆρι πορσαίνοντας ̓Ολυμπίῳ Αἴγιναν κάτα σπένδειν μελιφθόγγοις ἀοιδαῖς.  εἰ γάρ τις ἀνθρώπων δαπάνᾳ τε χαρεὶς καὶ πόνῳ πράσσει θεοδμάτους ἀρετάς, σύν τέ οἱ δαίμων φυτεύει δόξαν ἐπήρατον, ἐσχατιαῖς ἤδη πρὸς ὄλβου βάλλετ' ἄγκυραν θεότιμος ἐών.
<pind. I.6.20> τοίαισιν ὀργαῖς εὔχεται ἀντιάσαις ̓Αί̈δαν γῆράς τε δέξασθαι πολιὸν ὁ Κλεονίκου παῖς: ἐγὼ δ' ὑψίθρονον Κλωθὼ κασιγνήτας τε προσεννέπω ἑσπέσθαι κλυταῖς ἀνδρὸς φίλου Μοίρας ἐφετμαῖς.  ὔμμε τ', ὦ χρυσάρματοι Αἰακίδαι, τέθμιόν μοι φαμὶ σαφέστατον ἔμμεν
<pind. I.6.30> τάνδ' ἐπιστείχοντα νᾶσον ῥαινέμεν εὐλογίαις. μυρίαι δ' ἔργων καλῶν τέτμηνθ' ἑκατόμπεδοι ἐν σχερῷ κέλευθοι, καὶ πέραν Νείλοιο παγᾶν καὶ δι' ̔Υπερβορέους: οὐδ' ἔστιν οὕτω βάρβαρος οὔτε παλίγγλωσσος πόλις, ἅτις οὐ Πηλέος ἀί̈ει κλέος ἥρωος, εὐδαίμονος γαμβροῦ θεῶν,  οὐδ' ἅτις Αἴαντος Τελαμωνιάδα καὶ πατρός: τὸν χαλκοχάρμαν ἐς πόλεμον
<pind. I.6.40> ἆγε σὺν Τιρυνθίοισι πρόφρονα σύμμαχον ἐς Τρωί̈αν, ἥρωσι μόχθον, Λαομεδοντίαν ὑπὲρ ἀμπλακίαν ἐν ναυσὶν ̓Αλκμήνας τέκος. εἷλε δὲ Περγαμίαν, πέφνεν δὲ σὺν κείνῳ Μερόπων ἔθνεα καὶ τὸν βουβόταν οὔρεϊ ἴσον Φλέγραισιν εὑρὼν ̓Αλκυονῆ, σφετέρας δ' οὐ φείσατο
<pind. I.6.50> χερσὶν βαρυφθόγγοιο νευρᾶς  ̔Ηρακλέης. ἀλλ' Αἰακίδαν καλέων ἐς πλόον κεῖνον κύρησε δαινυμένων. τὸν μὲν ἐν ῥινῷ λέοντος στάντα κελήσατο νεκταρέαις σπονδαῖσιν ἄρξαι καρτεραίχμαν ̓Αμφιτρυωνιάδαν, ἄνδωκε δ' αὐτῷ φέρτατος οἰνοδόκον φιάλαν χρυσῷ πεφρικυῖαν Τελαμών,
<pind. I.6.60> ὁ δ' ἀνατείναις οὐρανῷ χεῖρας ἀμάχους αὔδασε τοιοῦτον ἔπος: “εἴ ποτ' ἐμάν, ὦ Ζεῦ πάτερ, θυμῷ ἐθέλων ἀρὰν ἄκουσας,  νῦν σε, νῦν εὐχαῖς ὑπὸ θεσπεσίαις λίσσομαι παῖδα θρασὺν ἐξ ̓Εριβοίας ἀνδρὶ τῷδε, ξεῖνον ἀμὸν μοιρίδιον τελέσαι, τὸν μὲν ἄρρηκτον φυάν, ὥσπερ τόδε δέρμα με νῦν περιπλανᾶται
<pind. I.6.70> θηρός, ὃν πάμπρωτον ἄθλων κτεῖνά ποτ' ἐν Νεμέᾳ: θυμὸς δ' ἑπέσθω.” ταῦτ' ἄρα οἱ φαμένῳ πέμψεν θεὸς ἀρχὸν οἰωνῶν μέγαν αἰετόν: ἁδεῖα δ' ἔνδον νιν ἔκνιξεν χάρις,  εἶπέν τε φωνήσαις ἅτε μάντις ἀνήρ: “ ἔσσεταί τοι παῖς, ὃν αἰτεῖς, ὦ Τελαμών: καί νιν ὄρνιχος φανέντος κέκλε' ἐπώνυμον εὐρυβίαν Αἴαντα, λαῶν
<pind. I.6.80> ἐν πόνοις ἔκπαγλον ̓Ενυαλίου.” ὣς ἆρα εἰπὼν αὐτίκα ἕζετ'. ἐμοὶ δὲ μακρὸν πάσας ἀναγήσασθ' ἀρετάς: Φυλακίδᾳ γὰρ ἦλθον, ὦ Μοῖσα, ταμίας Πυθέᾳ τε κώμων Εὐθυμένει τε. τὸν ̓Αργείων τρόπον εἰρήσεταί που κἀν βραχίστοις.  ἄραντο γὰρ νίκας ἀπὸ παγκρατίου τρεῖς ἀπ' ̓Ισθμοῦ, τὰς δ' ἀπ' εὐφύλλου Νεμέας,
<pind. I.6.90> ἀγλαοὶ παῖδές τε καὶ μάτρως: ἀνὰ δ' ἄγαγον ἐς φάος οἵαν μοῖραν ὕμνων: τὰν Ψαλυχιδᾶν δὲ πάτραν Χαρίτων ἄρδοντι καλλίστᾳ δρόσῳ, τόν τε Θεμιστίου ὀρθώσαντες οἶκον τάνδε πόλιν θεοφιλῆ ναίοισι. Λάμπων δὲ μελέταν ἔργοις ὀπάζων ̔Ησιόδου μάλα τιμᾷ τοῦτ' ἔπος,
<pind. I.6.100> υἱοῖσί τε φράζων παραινεῖ,  ξυνὸν ἄστει κόσμον ἑῷ προσάγων, καὶ ξένων εὐεργεσίαις ἀγαπᾶται, μέτρα μὲν γνώμᾳ διώκων, μέτρα δὲ καὶ κατέχων: γλῶσσα δ' οὐκ ἔξω φρενῶν: φαίης κέ νιν ἀνδράσιν ἀθληταῖσιν ἔμμεν Ναξίαν πέτραις ἐν ἄλλαις χαλκοδάμαντ' ἀκόναν. πίσω σφε Δίρκας ἁγνὸν ὕδωρ, τὸ βαθύζωνοι κόραι
<pind. I.6.110> χρυσοπέπλου Μναμοσύνας ἀνέτειλαν παρ' εὐτειχέσιν Κάδμου πύλαις.
<pind. I.7.0> τίνι τῶν πάρος, ὦ μάκαιρα Θήβα, καλῶν ἐπιχωρίων μάλιστα θυμὸν τεὸν εὔφρανας; ἦ ῥα χαλκοκρότου πάρεδρον Δαμάτερος ἁνίκ' εὐρυχαίταν ἄντειλας Διόνυσον; ἢ χρυσῷ μεσονύκτιον νίφοντα δεξαμένα τὸν φέρτατον θεῶν,  ὁπότ' ̓Αμφιτρύωνος ἐν θυρέτροις
<pind. I.7.10> σταθεὶς ἄλοχον μετῆλθεν ̔Ηρακλείοις γοναῖς; ἢ ὅτ' ἀμφὶ πυκναῖς Τειρεσίαο βουλαῖς; ἢ ὅτ' ἀμφ' ̓Ιόλαον ἱππόμητιν; ἢ Σπαρτῶν ἀκαμαντολογχᾶν; ἢ ὅτε καρτερᾶς ̓́Αδραστον ἐξ ἀλαλᾶς ἄμπεμψας ὀρφανὸν  μυρίων ἑτάρων ἐς ̓́Αργος ἵππιον; ἢ Δωρίδ' ἀποικίαν οὕνεκεν ὀρθῷ ἔστασας ἐπὶ σφυρῷ
<pind. I.7.20> Λακεδαιμονίων, ἕλον δ' ̓Αμύκλας Αἰγεῖδαι σέθεν ἔκγονοι, μαντεύμασι Πυθίοις; ἀλλὰ παλαιὰ γὰρ εὕδει χάρις, ἀμνάμονες δὲ βροτοί,  ὅ τι μὴ σοφίας ἄωτον ἄκρον κλυταῖς ἐπέων ῥοαῖσιν ἐξίκηται ζυγέν. κώμαζ' ἔπειτεν ἁδυμελεῖ σὺν ὕμνῳ καὶ Στρεψιάδᾳ: φέρει γὰρ ̓Ισθμοῖ
<pind. I.7.30> νίκαν παγκρατίου: σθένει τ' ἔκπαγλος ἰδεῖν τε μορφάεις: ἄγει τ' ἀρετὰν οὐκ αἴσχιον φυᾶς.  φλέγεται δὲ ἰοπλόκοισι Μοίσαις, μάτρωί̈ θ' ὁμωνύμῳ δέδωκε κοινὸν θάλος, χάλκασπις ᾧ πότμον μὲν ̓́Αρης ἔμιξεν, τιμὰ δ' ἀγαθοῖσιν ἀντίκειται.
<pind. I.7.40> ἴστω γὰρ σαφὲς ὅστις ἐν ταύτᾳ νεφέλᾳ χάλαζαν αἵματος πρὸ φίλας πάτρας ἀμύνεται,  λοιγὸν ἄντα φέρων ἐναντίῳ στρατῷ, ἀστῶν γενεᾷ μέγιστον κλέος αὔξων ζώων τ' ἀπὸ καὶ θανών. τὺ δέ, Διοδότοιο παῖ, μαχατὰν αἰνέων Μελέαγρον, αἰνέων δὲ καὶ ̔́Εκτορα ̓Αμφιάρηόν τε, εὐανθέ' ἀπέπνευσας ἁλικίαν  προμάχων ἀν' ὅμιλον, ἔνθ' ἄριστοι
<pind. I.7.50> ἔσχον πολέμοιο νεῖκος ἐσχάταις ἐλπίσιν. ἔτλαν δὲ πένθος οὐ φατόν: ἀλλὰ νῦν μοι Γαιάοχος εὐδίαν ὄπασσεν ἐκ χειμῶνος. ἀείσομαι χαίταν στεφάνοισιν ἁρμόσαις. ὁ δ' ἀθανάτων μὴ θρασσέτω φθόνος,  ὅ τι τερπνὸν ἐφάμερον διώκων ἕκαλος ἔπειμι γῆρας ἔς τε τὸν μόρσιμον αἰῶνα. θνᾴσκομεν γὰρ ὁμῶς ἅπαντες:
<pind. I.7.60> δαίμων δ' ἄϊσος: τὰ μακρὰ δ' εἴ τις παπταίνει, βραχὺς ἐξικέσθαι χαλκόπεδον θεῶν ἕδραν: ὅτι πτερόεις ἔρριψε Πάγασος  δεσπόταν ἐθέλοντ' ἐς οὐρανοῦ σταθμοὺς ἐλθεῖν μεθ' ὁμάγυριν Βελλεροφόνταν Ζηνός: τὸ δὲ πὰρ δίκαν γλυκὺ πικροτάτα μένει τελευτά.
<pind. I.7.70> ἄμμι δ', ὦ χρυσέᾳ κόμᾳ θάλλων, πόρε, Λοξία, τεαῖσιν ἁμίλλαισιν εὐανθέα καὶ Πυθόϊ στέφανον.
<pind. I.8.0> Κλεάνδρῳ τις ἁλικίᾳ τε λύτρον εὔδοξον, ὦ νέοι, καμάτων πατρὸς ἀγλαὸν Τελεσάρχου παρὰ πρόθυρον ἰὼν ἀνεγειρέτω κῶμον, ̓Ισθμιάδος τε νίκας ἄποινα, καὶ Νεμέᾳ
<pind. I.8.10> ἀέθλων ὅτι κράτος ἐξεῦρε. τῷ καὶ ἐγώ, καίπερ ἀχνύμενος θυμόν, αἰτέομαι χρυσέαν καλέσαι Μοῖσαν. ἐκ μεγάλων δὲ πενθέων λυθέντες μήτ' ἐν ὀρφανίᾳ πέσωμεν στεφάνων, μήτε κάδεα θεράπευε: παυσάμενοι δ' ἀπρήκτων κακῶν γλυκύ τι δαμωσόμεθα καὶ μετὰ πόνον:
<pind. I.8.20> ἐπειδὴ τὸν ὑπὲρ κεφαλᾶς τὸν Ταντάλου λίθον παρά τις ἔτρεψεν ἄμμι θεός,  ἀτόλματον ̔Ελλάδι μόχθον. ἀλλά μοι δεῖμα μὲν παροιχόμενον καρτερὰν ἔπαυσε μέριμναν: τὸ δὲ πρὸ ποδὸς ἄρειον ἀεὶ σκοπεῖν χρῆμα πᾶν. δόλιος γὰρ αἰὼν ἐπ' ἀνδράσι κρέμαται,
<pind. I.8.30> ἑλίσσων βίου πόρον: ἰατὰ δ' ἔστι βροτοῖς σύν γ' ἐλευθερίᾳ καὶ τά. χρὴ δ' ἀγαθὰν ἐλπίδ' ἀνδρὶ μέλειν: χρὴ δ' ἐν ἑπταπύλοισι Θήβαις τραφέντα Αἰγίνᾳ Χαρίτων ἄωτον προνέμειν, πατρὸς οὕνεκα δίδυμαι γένοντο θύγατρες ̓Ασωπίδων
<pind. I.8.40> ὁπλόταται, Ζηνί τε ἅδον βασιλέϊ. ὃ τὰν μὲν παρὰ καλλιρόῳ Δίρκᾳ φιλαρμάτου πόλιος ᾤκισσεν ἁγεμόνα:  σὲ δ' ἐς νᾶσον Οἰνοπίαν ἐνεγκὼν κοιμᾶτο, δῖον ἔνθα τέκες Αἰακὸν βαρυσφαράγῳ πατρὶ κεδνότατον ἐπιχθονίων: ὃ καὶ
<pind. I.8.50> δαιμόνεσσι δίκας ἐπείραινε: τοῦ μὲν ἀντίθεοι ἀρίστευον υἱέες υἱέων τ' ἀρηί̈φιλοι παῖδες ἀνορέᾳ χάλκεον στονόεντ' ἀμφέπειν ὅμαδον: σώφρονές τ' ἐγένοντο πινυτοί τε θυμόν. ταῦτα καὶ μακάρων ἐμέμναντ' ἀγοραί,
<pind. I.8.60> Ζεὺς ὅτ' ἀμφὶ Θέτιος ἀγλαός τ' ἔρισαν Ποσειδᾶν γάμῳ, ἄλοχον εὐειδέ' ἐθέλων ἑκάτερος ἑὰν ἔμμεν: ἔρως γὰρ ἔχεν. ἀλλ' οὔ σφιν ἄμβροτοι τέλεσαν εὐνὰν θεῶν πραπίδες,  ἐπεὶ θεσφάτων ἐπάκουσαν: εἶπε δ' εὔβουλος ἐν μέσοισι Θέμις,
<pind. I.8.70> οὕνεκεν πεπρωμένον ἦν φέρτερον γόνον ἄνακτα πατρὸς τεκεῖν ποντίαν θεόν, ὃς κεραυνοῦ τε κρέσσον ἄλλο βέλος διώξει χερὶ τριόδοντός τ' ἀμαιμακέτου, Δί τε μισγομέναν ἢ Διὸς παρ' ἀδελφεοῖσιν.—“ἀλλὰ τὰ μὲν παύσατε: βροτέων δὲ λεχέων τυχοῖσα
<pind. I.8.80> υἱὸν εἰσιδέτω θανόντ' ἐν πολέμῳ, χεῖρας ̓́Αρεί̈ τ' ἐναλίγκιον στεροπαῖσί τ' ἀκμὰν ποδῶν. τὸ μὲν ἐμὸν Πηλέϊ γάμου θεόμορον ὀπάσσαι γέρας Αἰακίδᾳ, ὅντ' εὐσεβέστατον φάτις ̓Ιωλκοῦ τράφειν πεδίον:  ἰόντων δ' ἐς ἄφθιτον ἄντρον εὐθὺς
<pind. I.8.90> Χείρωνος αὐτίκ' ἀγγελίαι: μηδὲ Νηρέος θυγάτηρ νεικέων πέταλα δὶς ἐγγυαλιζέτω ἄμμιν: ἐν διχομηνίδεσσιν δὲ ἑσπέραις ἐρατὸν
<pind. I.8.100> λύοι κεν χαλινὸν ὑφ' ἥρωϊ παρθενίας.” ὣς φάτο Κρονίδαις ἐννέποισα θεά: τοὶ δ' ἐπὶ γλεφάροις νεῦσαν ἀθανάτοισιν: ἐπέων δὲ καρπὸς οὐ κατέφθινε. φαντὶ γὰρ ξύν' ἀλέγειν καὶ γάμον Θέτιος ἄνακτα. καὶ νεαρὰν ἔδειξαν σοφῶν στόματ' ἀπείροισιν ἀρετὰν ̓Αχιλέος: ὃ καὶ Μύσιον ἀμπελόεν
<pind. I.8.110> αἵμαξε Τηλέφου μέλανι ῥαίνων φόνῳ πεδίον,  γεφύρωσέ τ' ̓Ατρεί̈δαισι νόστον, ̔Ελέναν τ' ἐλύσατο, Τρωί̈ας ἶνας ἐκταμὼν δορί, ταί νιν ῥύοντό ποτε μάχας ἐναριμβρότου ἔργον ἐν πεδίῳ κορύσσοντα, Μέμνονός τε βίαν
<pind. I.8.120> ὑπέρθυμον ̔́Εκτορά τ' ἄλλους τ' ἀριστέας: οἷς δῶμα Φερσεφόνας μανύων ̓Αχιλεύς, οὖρος Αἰακιδᾶν, Αἴγιναν σφετέραν τε ῥίζαν πρόφαινεν. τὸν μὲν οὐδὲ θανόντ' ἀοιδαὶ ἔλιπον, ἀλλά οἱ παρά τε πυρὰν τάφον θ' ̔Ελικώνιαι παρθένοι στάν, ἐπὶ θρῆνόν τε πολύφαμον ἔχεαν.
<pind. I.8.130> ἔδοξ' ἆρα τόδ' ἀθανάτοις, ἐσλόν γε φῶτα καὶ φθίμενον ὕμνοις θεᾶν διδόμεν.  τὸ καὶ νῦν φέρει λόγον, ἔσσυταί τε Μοισαῖον ἅρμα Νικοκλέος μνᾶμα πυγμάχου κελαδῆσαι. γεραίρετέ νιν, ὃς ̓́Ισθμιον ἂν νάπος Δωρίων ἔλαχεν σελίνων: ἐπεὶ περικτίονας
<pind. I.8.140> ἐνίκασε δή ποτε καὶ κεῖνος ἄνδρας ἀφύκτῳ χερὶ κλονέων. τὸν μὲν οὐ κατελέγχει κριτοῦ γενεὰ πατραδελφεοῦ: ἁλίκων τῷ τις ἁβρὸν ἀμφὶ παγκρατίου Κλεάνδρῳ πλεκέτω μυρσίνας στέφανον, ἐπεί νιν ̓Αλκαθόου τ' ἀγὼν σὺν τύχᾳ
<pind. I.8.150> ἐν ̓Επιδαύρῳ τε νεότας δέκετο πρίν: τὸν αἰνεῖν ἀγαθῷ παρέχει: ἥβαν γὰρ οὐκ ἄπειρον ὑπὸ χειᾷ καλῶν δάμασεν.
