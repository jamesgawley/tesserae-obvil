<pind. O.1.0> ἄριστον μὲν ὕδωρ, ὁ δὲ χρυσὸς αἰθόμενον πῦρ ἅτε διαπρέπει νυκτὶ μεγάνορος ἔξοχα πλούτου: εἰ δ' ἄεθλα γαρύεν ἔλδεαι, φίλον ἦτορ, μηκέθ' ἁλίου σκόπει
<pind. O.1.10> ἄλλο θαλπνότερον ἐν ἁμέρᾳ φαεννὸν ἄστρον ἐρήμας δι' αἰθέρος, μηδ' ̓Ολυμπίας ἀγῶνα φέρτερον αὐδάσομεν: ὅθεν ὁ πολύφατος ὕμνος ἀμφιβάλλεται σοφῶν μητίεσσι, κελαδεῖν Κρόνου παῖδ' ἐς ἀφνεὰν ἱκομένους μάκαιραν ̔Ιέρωνος ἑστίαν,  θεμιστεῖον ὃς ἀμφέπει σκᾶπτον ἐν πολυμάλῳ
<pind. O.1.20> Σικελίᾳ, δρέπων μὲν κορυφὰς ἀρετᾶν ἄπο πασᾶν, ἀγλαί̈ζεται δὲ καὶ μουσικᾶς ἐν ἀώτῳ, οἷα παίζομεν φίλαν ἄνδρες ἀμφὶ θαμὰ τράπεζαν. ἀλλὰ Δωρίαν ἀπὸ φόρμιγγα πασσάλου λάμβαν', εἴ τί τοι Πίσας τε καὶ Φερενίκου χάρις
<pind. O.1.30> νόον ὑπὸ γλυκυτάταις ἔθηκε φροντίσιν, ὅτε παρ' ̓Αλφεῷ σύτο, δέμας ἀκέντητον ἐν δρόμοισι παρέχων, κράτει δὲ προσέμιξε δεσπόταν,  Συρακόσιον ἱπποχάρμαν βασιλῆα. λάμπει δέ οἱ κλέος ἐν εὐάνορι Λυδοῦ Πέλοπος ἀποικίᾳ: τοῦ μεγασθενὴς ἐράσσατο γαιάοχος
<pind. O.1.40> Ποσειδᾶν, ἐπεί νιν καθαροῦ λέβητος ἔξελε Κλωθὼ ἐλέφαντι φαίδιμον ὦμον κεκαδμένον. ἦ θαυματὰ πολλά, καί πού τι καὶ βροτῶν φάτις ὑπὲρ τὸν ἀλαθῆ λόγον δεδαιδαλμένοι ψεύδεσι ποικίλοις ἐξαπατῶντι μῦθοι  Χάρις δ', ἅπερ ἅπαντα τεύχει τὰ μείλιχα θνατοῖς,
<pind. O.1.50> ἐπιφέροισα τιμὰν καὶ ἄπιστον ἐμήσατο πιστὸν ἔμμεναι τὸ πολλάκις: ἁμέραι δ' ἐπίλοιποι μάρτυρες σοφώτατοι. ἔστι δ' ἀνδρὶ φάμεν ἐοικὸς ἀμφὶ δαιμόνων καλά: μείων γὰρ αἰτία. υἱὲ Ταντάλου, σὲ δ', ἀντία προτέρων, φθέγξομαι,
<pind. O.1.60> ὁπότ' ἐκάλεσε πατὴρ τὸν εὐνομώτατον ἐς ἔρανον φίλαν τε Σίπυλον, ἀμοιβαῖα θεοῖσι δεῖπνα παρέχων, τότ' ̓Αγλαοτρίαιναν ἁρπάσαι  δαμέντα φρένας ἱμέρῳ χρυσέαισί τ' ἀν' ἵπποις ὕπατον εὐρυτίμου ποτὶ δῶμα Διὸς μεταβᾶσαι, ἔνθα δευτέρῳ χρόνῳ
<pind. O.1.70> ἦλθε καὶ Γανυμήδης Ζηνὶ τωὔτ' ἐπὶ χρέος. ὡς δ' ἄφαντος ἔπελες, οὐδὲ ματρὶ πολλὰ μαιόμενοι φῶτες ἄγαγον, ἔννεπε κρυφᾶ τις αὐτίκα φθονερῶν γειτόνων, ὕδατος ὅτι σε πυρὶ ζέοισαν εἰς ἀκμὰν μαχαίρᾳ τάμον κάτα μέλη,
<pind. O.1.80> τραπέζαισί τ', ἀμφὶ δεύτατα, κρεῶν σέθεν διεδάσαντο καὶ φάγον.  ἐμοὶ δ' ἄπορα γαστρίμαργον μακάρων τιν' εἰπεῖν. ἀφίσταμαι. ἀκέρδεια λέλογχεν θαμινὰ κακαγόρους. εἰ δὲ δή τιν' ἄνδρα θνατὸν ̓Ολύμπου σκοποὶ ἐτίμασαν, ἦν Τάνταλος οὗτος: ἀλλὰ γὰρ καταπέψαι μέγαν ὄλβον οὐκ ἐδυνάσθη, κόρῳ δ' ἕλεν
<pind. O.1.90> ἄταν ὑπέροπλον, ἅν οἱ πατὴρ ὑπερκρέμασε καρτερὸν αὐτῷ λίθον, τὸν αἰεὶ μενοινῶν κεφαλᾶς βαλεῖν εὐφροσύνας ἀλᾶται.  ἔχει δ' ἀπάλαμον βίον τοῦτον ἐμπεδόμοχθον, μετὰ τριῶν τέταρτον πόνον, ἀθανάτων ὅτι κλέψαις ἁλίκεσσι συμπόταις
<pind. O.1.100> νέκταρ ἀμβροσίαν τε δῶκεν, οἷσιν ἄφθιτον θῆκαν. εἰ δὲ θεὸν ἀνήρ τις ἔλπεταί τι λαθέμεν ἔρδων, ἁμαρτάνει. τοὔνεκα προῆκαν υἱὸν ἀθάνατοί οἱ πάλιν μετὰ τὸ ταχύποτμον αὖτις ἀνέρων ἔθνος. πρὸς εὐάνθεμον δ' ὅτε φυὰν
<pind. O.1.110> λάχναι νιν μέλαν γένειον ἔρεφον. ἑτοῖμον ἀνεφρόντισεν γάμον  Πισάτα παρὰ πατρὸς εὔδοξον ̔Ιπποδάμειαν σχεθέμεν. ἐγγὺς ἐλθὼν πολιᾶς ἁλὸς οἶος ἐν ὄρφνᾳ ἄπυεν βαρύκτυπον Εὐτρίαιναν: ὁ δ' αὐτῷ πὰρ ποδὶ σχεδὸν φάνη.
<pind. O.1.120> τῷ μὲν εἶπε: “φίλια δῶρα Κυπρίας ἄγ' εἴ τι, Ποσείδαον, ἐς χάριν τέλλεται, πέδασον ἔγχος Οἰνομάου χάλκεον, ἐμὲ δ' ἐπὶ ταχυτάτων πόρευσον ἁρμάτων ἐς ̓͂Αλιν, κράτει δὲ πέλασον. ἐπεὶ τρεῖς τε καὶ δέκ' ἄνδρας ὀλέσαις ἐρῶντας ἀναβάλλεται γάμον
<pind. O.1.130> θυγατρός. ὁ μέγας δὲ κίνδυνος ἄναλκιν οὐ φῶτα λαμβάνει. θανεῖν δ' οἷσιν ἀνάγκα, τί κέ τις ἀνώνυμον γῆρας ἐν σκότῳ καθήμενος ἕψοι μάταν, ἁπάντων καλῶν ἄμμορος; ἀλλ' ἐμοὶ μὲν οὗτος ἄεθλος ὑποκείσεται: τὺ δὲ πρᾶξιν φίλαν δίδοι.” ὣς ἔννεπεν: οὐδ' ἀκράντοις ἐφάψατ' ὦν ἔπεσι. τὸν μὲν ἀγάλλων θεὸς
<pind. O.1.140> ἔδωκεν δίφρον τε χρύσεον πτεροῖσίν τ' ἀκάμαντας ἵππους.  ἕλεν δ' Οἰνομάου βίαν παρθένον τε σύνευνον: τέκε τε λαγέτας ἓξ ἀρεταῖσι μεμαότας υἱούς. νῦν δ' ἐν αἱμακουρίαις ἀγλααῖσι μέμικται, ̓Αλφεοῦ πόρῳ κλιθείς,
<pind. O.1.150> τύμβον ἀμφίπολον ἔχων πολυξενωτάτῳ παρὰ βωμῷ. τὸ δὲ κλέος τηλόθεν δέδορκε τᾶν ̓Ολυμπιάδων ἐν δρόμοις Πέλοπος, ἵνα ταχυτὰς ποδῶν ἐρίζεται ἀκμαί τ' ἰσχύος θρασύπονοι: ὁ νικῶν δὲ λοιπὸν ἀμφὶ βίοτον ἔχει μελιτόεσσαν εὐδίαν
<pind. O.1.160> ἀέθλων γ' ἕνεκεν. τὸ δ' αἰεὶ παράμερον ἐσλὸν ὕπατον ἔρχεται παντὶ βροτῶν. ἐμὲ δὲ στεφανῶσαι κεῖνον ἱππίῳ νόμῳ Αἰοληί̈δι μολπᾷ χρή: πέποιθα δὲ ξένον μή τιν', ἀμφότερα καλῶν τε ἴδριν ἁμᾷ καὶ δύναμιν κυριώτερον, τῶν γε νῦν κλυταῖσι δαιδαλωσέμεν ὕμνων πτυχαῖς.
<pind. O.1.170> θεὸς ἐπίτροπος ἐὼν τεαῖσι μήδεται ἔχων τοῦτο κᾶδος, ̔Ιέρων, μερίμναισιν: εἰ δὲ μὴ ταχὺ λίποι, ἔτι γλυκυτέραν κεν ἔλπομαι  σὺν ἅρματι θοῷ κλεί̈ξειν, ἐπίκουρον εὑρὼν ὁδὸν λόγων
<pind. O.1.180> παρ' εὐδείελον ἐλθὼν Κρόνιον. ἐμοὶ μὲν ὦν Μοῖσα καρτερώτατον βέλος ἀλκᾷ τρέφει: ἐπ' ἄλλοισι δ' ἄλλοι μεγάλοι. τὸ δ' ἔσχατον κορυφοῦται βασιλεῦσι. μηκέτι πάπταινε πόρσιον. εἴη σέ τε τοῦτον ὑψοῦ χρόνον πατεῖν, ἐμέ τε τοσσάδε νικαφόροις ὁμιλεῖν, πρόφαντον σοφίᾳ καθ' ̔́Ελλανας ἐόντα παντᾷ.
<pind. O.2.0> ἀναξιφόρμιγγες ὕμνοι, τίνα θεόν, τίν' ἥρωα, τίνα δ' ἄνδρα κελαδήσομεν; ἤτοι Πίσα μὲν Διός: ̓Ολυμπιάδα δ' ἔστασεν ̔Ηρακλέης ἀκρόθινα πολέμου: Θήρωνα δὲ τετραορίας ἕνεκα νικαφόρου
<pind. O.2.10> γεγωνητέον, ὄπι δίκαιον ξένων, ἔρεισμ' ̓Ακράγαντος, εὐωνύμων τε πατέρων ἄωτον ὀρθόπολιν:  καμόντες οἳ πολλὰ θυμῷ ἱερὸν ἔσχον οἴκημα ποταμοῦ, Σικελίας τ' ἔσαν
<pind. O.2.20> ὀφθαλμός, αἰὼν δ' ἔφεπε μόρσιμος, πλοῦτόν τε καὶ χάριν ἄγων γνησίαις ἐπ' ἀρεταῖς. ἀλλ' ὦ Κρόνιε παῖ ̔Ρέας, ἕδος ̓Ολύμπου νέμων ἀέθλων τε κορυφὰν πόρον τ' ̓Αλφεοῦ, ἰανθεὶς ἀοιδαῖς εὔφρων ἄρουραν ἔτι πατρίαν σφίσιν κόμισον  λοιπῷ γένει. τῶν δὲ πεπραγμένων
<pind. O.2.30> ἐν δίκᾳ τε καὶ παρὰ δίκαν, ἀποίητον οὐδ' ἂν χρόνος ὁ πάντων πατὴρ δύναιτο θέμεν ἔργων τέλος: λάθα δὲ πότμῳ σὺν εὐδαίμονι γένοιτ' ἄν. ἐσλῶν γὰρ ὑπὸ χαρμάτων πῆμα θνάσκει παλίγκοτον δαμασθέν,  ὅταν θεοῦ Μοῖρα πέμπῃ ἀνεκὰς ὄλβον ὑψηλόν. ἕπεται δὲ λόγος εὐθρόνοις
<pind. O.2.40> Κάδμοιο κούραις, ἔπαθον αἳ μεγάλα, πένθος δὲ κρεσσόνων πρὸς ἀγαθῶν. ζώει μὲν ἐν ̓Ολυμπίοις ἀποθανοῖσα βρόμῳ κεραυνοῦ τανυέθειρα Σεμέλα, φιλεῖ δέ νιν Παλλὰς αἰεί, καὶ Ζεὺς πατὴρ μάλα, φιλεῖ δὲ παῖς ὁ κισσοφόρος:  λέγοντι δ' ἐν καὶ θαλάσσᾳ μετὰ κόραισι Νηρῆος ἁλίαις βίοτον ἄφθιτον ̓Ινοῖ τετάχθαι τὸν ὅλον ἀμφὶ χρόνον. ἤτοι βροτῶν γε κέκριται πεῖρας οὔ τι θανάτου,
<pind. O.2.59> οὐδ' ἡσύχιμον ἁμέραν ὁπότε, παῖδ' ἁλίου, ἀτειρεῖ σὺν ἀγαθῷ τελευτάσομεν: ῥοαὶ δ' ἄλλοτ' ἄλλαι εὐθυμιᾶν τε μετὰ καὶ πόνων ἐς ἄνδρας ἔβαν.  οὕτω δὲ Μοῖρ', ἅ τε πατρώιον τῶνδ' ἔχει τὸν εὔφρονα πότμον, θεόρτῳ σὺν ὄλβῳ ἐπί τι καὶ πῆμ' ἄγει παλιντράπελον ἄλλῳ χρόνῳ:
<pind. O.2.70> ἐξ οὗπερ ἔκτεινε Λᾷον μόριμος υἱὸς συναντόμενος, ἐν δὲ Πυθῶνι χρησθὲν παλαίφατον τέλεσσεν.  ἰδοῖσα δ' ὀξεῖ' ̓Εριννὺς ἔπεφνέ οἱ σὺν ἀλλαλοφονίᾳ γένος ἀρήιον: λείφθη δὲ Θέρσανδρος ἐριπέντι Πολυνείκει, νέοις ἐν ἀέθλοις ἐν μάχαις τε πολέμου
<pind. O.2.80> τιμώμενος, ̓Αδραστιδᾶν θάλος ἀρωγὸν δόμοις: ὅθεν σπέρματος ἔχοντα ῥίζαν, πρέπει τὸν Αἰνησιδάμου ἐγκωμίων τε μελέων λυρᾶν τε τυγχανέμεν.  ̓Ολυμπίᾳ μὲν γὰρ αὐτὸς γέρας ἔδεκτο, Πυθῶνι δ' ὁμόκλαρον ἐς ἀδελφεὸν
<pind. O.2.90> ̓Ισθμοῖ τε κοιναὶ Χάριτες ἄνθεα τεθρίππων δυωδεκαδρόμων ἄγαγον. τὸ δὲ τυχεῖν πειρώμενον ἀγωνίας παραλύει δυσφρονᾶν. ὁ μὰν πλοῦτος ἀρεταῖς δεδαιδαλμένος φέρει τῶν τε καὶ τῶν
<pind. O.2.100> καιρόν, βαθεῖαν ὑπέχων μέριμναν ἀγροτέραν,  ἀστὴρ ἀρίζηλος, ἐτήτυμον ἀνδρὶ φέγγος: εἰ δέ νιν ἔχων τις οἶδεν τὸ μέλλον, ὅτι θανόντων μὲν ἐνθάδ' αὐτίκ' ἀπάλαμνοι φρένες ποινὰς ἔτισαν, τὰ δ' ἐν τᾷδε Διὸς ἀρχᾷ ἀλιτρὰ κατὰ γᾶς δικάζει τις ἐχθρᾷ λόγον φράσαις ἀνάγκᾳ:  ἴσαις δὲ νύκτεσσιν αἰεί,
<pind. O.2.110> ἴσαις δ' ἐν ἁμέραις ἅλιον ἔχοντες, ἀπονέστερον ἐσλοὶ δέκονται βίοτον, οὐ χθόνα ταράσσοντες ἐν χερὸς ἀκμᾷ οὐδὲ πόντιον ὕδωρ κεινὰν παρὰ δίαιταν: ἀλλὰ παρὰ μὲν τιμίοις
<pind. O.2.120> θεῶν, οἵτινες ἔχαιρον εὐορκίαις, ἄδακρυν νέμονται αἰῶνα: τοὶ δ' ἀπροσόρατον ὀκχέοντι πόνον  ὅσοι δ' ἐτόλμασαν ἐστρὶς ἑκατέρωθι μείναντες ἀπὸ πάμπαν ἀδίκων ἔχειν ψυχάν, ἔτειλαν Διὸς ὁδὸν παρὰ Κρόνου τύρσιν: ἔνθα μακάρων νᾶσος ὠκεανίδες
<pind. O.2.130> αὖραι περιπνέοισιν, ἄνθεμα δὲ χρυσοῦ φλέγει, τὰ μὲν χερσόθεν ἀπ' ἀγλαῶν δενδρέων, ὕδωρ δ' ἄλλα φέρβει, ὅρμοισι τῶν χέρας ἀναπλέκοντι καὶ στεφάνοις  βουλαῖς ἐν ὀρθαῖσι ̔Ραδαμάνθυος, ὃν πατὴρ ἔχει μέγας ἑτοῖμον αὐτῷ πάρεδρον,
<pind. O.2.140> πόσις ὁ πάντων ̔Ρέας ὑπέρτατον ἐχοίσας θρόνον. Πηλεύς τε καὶ Κάδμος ἐν τοῖσιν ἀλέγονται: ̓Αχιλλέα τ' ἔνεικ', ἐπεὶ Ζηνὸς ἦτορ λιταῖς ἔπεισε, μάτηρ:  ὃς ̔́Εκτορ' ἔσφαλε, Τροίας ἄμαχον ἀστραβῆ κίονα, Κύκνον τε θανάτῳ πόρεν,
<pind. O.2.150> ̓Αοῦς τε παῖδ' Αἰθίοπα. πολλά μοι ὑπ' ἀγκῶνος ὠκέα βέλη ἔνδον ἐντι φαρέτρας φωνᾶντα συνετοῖσιν: ἐς δὲ τὸ πὰν ἑρμηνέων χατίζει. σοφὸς ὁ πολλὰ εἰδὼς φυᾷ: μαθόντες δὲ λάβροι παγγλωσσίᾳ, κόρακες ὥς, ἄκραντα γαρύετον  Διὸς πρὸς ὄρνιχα θεῖον.
<pind. O.2.160> ἔπεχε νῦν σκοπῷ τόξον, ἄγε θυμέ, τίνα βάλλομεν ἐκ μαλθακᾶς αὖτε φρενὸς εὐκλέας ὀϊστοὺς ἱέντες; ἐπί τοι ̓Ακράγαντι τανύσαις αὐδάσομαι ἐνόρκιον λόγον ἀλαθεῖ νόῳ
<pind. O.2.170> τεκεῖν μή τιν' ἑκατόν γε ἐτέων πόλιν φίλοις ἄνδρα μᾶλλον εὐεργέταν πραπίσιν ἀφθονέστερόν τε χέρα  Θήρωνος. ἀλλ' αἶνον ἔβα κόρος οὐ δίκᾳ συναντόμενος, ἀλλὰ μάργων ὑπ' ἀνδρῶν, τὸ λαλαγῆσαι ἐθέλων κρύφον τε θέμεν ἐσλῶν καλοῖς ἔργοις: ἐπεὶ ψάμμος ἀριθμὸν περιπέφευγεν,
<pind. O.2.180> καὶ κεῖνος ὅσα χάρματ' ἄλλοις ἔθηκεν τίς ἂν φράσαι δύναιτο;
<pind. O.3.0> Τυνδαρίδαις τε φιλοξείνοις ἁδεῖν καλλιπλοκάμῳ θ' ̔Ελένᾳ κλεινὰν ̓Ακράγαντα γεραίρων εὔχομαι, Θήρωνος ̓Ολυμπιονίκαν ὕμνον ὀρθώσαις, ἀκαμαντοπόδων ἵππων ἄωτον. Μοῖσα δ' οὕτω ποι παρέστα μοι νεοσίγαλον εὑρόντι τρόπον Δωρίῳ φωνὰν ἐναρμόξαι πεδίλῳ
<pind. O.3.10> ἀγλαόκωμον. ἐπεὶ χαίταισι μὲν ζευχθέντες ἔπι στέφανοι πράσσοντί με τοῦτο θεόδματον χρέος, φόρμιγγά τε ποικιλόγαρυν καὶ βοὰν αὐλῶν ἐπέων τε θέσιν Αἰνησιδάμου παιδὶ συμμῖξαι πρεπόντως, ἅ τε Πίσα με γεγωνεῖν: τᾶς ἄπο θεόμοροι νίσοντ' ἐπ' ἀνθρώπους ἀοιδαί,
<pind. O.3.20> ᾧ τινι, κραίνων ἐφετμὰς ̔Ηρακλέος προτέρας, ἀτρεκὴς ̔Ελλανοδίκας γλεφάρων Αἰτωλὸς ἀνὴρ ὑψόθεν ἀμφὶ κόμαισι βάλῃ γλαυκόχροα κόσμον ἐλαίας: τάν ποτε ̓́Ιστρου ἀπὸ σκιαρᾶν παγᾶν ἔνεικεν ̓Αμφιτρυωνιάδας, μνᾶμα τῶν Οὐλυμπίᾳ κάλλιστον ἄθλων  δᾶμον ̔Υπερβορέων πείσαις ̓Απόλλωνος θεράποντα λόγῳ.
<pind. O.3.30> πιστὰ φρονέων Διὸς αἴτει πανδόκῳ ἄλσει σκιαρόν τε φύτευμα ξυνὸν ἀνθρώποις στέφανόν τ' ἀρετᾶν. ἤδη γὰρ αὐτῷ, πατρὶ μὲν βωμῶν ἁγισθέντων, διχόμηνις ὅλον χρυσάρματος ἑσπέρας ὀφθαλμὸν ἀντέφλεξε Μήνα,  καὶ μεγάλων ἀέθλων ἁγνὰν κρίσιν καὶ πενταετηρίδ' ἁμᾶ θῆκε ζαθέοις ἐπὶ κρημνοῖς ̓Αλφεοῦ:
<pind. O.3.40> ἀλλ' οὐ καλὰ δένδρε' ἔθαλλεν χῶρος ἐν βάσσαις Κρονίου Πέλοπος. τούτων ἔδοξεν γυμνὸς αὐτῷ κᾶπος ὀξείαις ὑπακουέμεν αὐγαῖς ἁλίου. δὴ τότ' ἐς γαῖαν πορεύεν θυμὸς ὥρμα  ̓Ιστρίαν νιν: ἔνθα Λατοῦς ἱπποσόα θυγάτηρ δέξατ' ἐλθόντ' ̓Αρκαδίας ἀπὸ δειρᾶν καὶ πολυγνάμπτων μυχῶν,
<pind. O.3.50> εὖτέ νιν ἀγγελίαις Εὐρυσθέος ἔντυ' ἀνάγκα πατρόθεν χρυσόκερων ἔλαφον θήλειαν ἄξονθ', ἅν ποτε Ταϋγέτα ἀντιθεῖς' ̓Ορθωσίᾳ ἔγραψεν ἱράν.  τὰν μεθέπων ἴδε καὶ κείναν χθόνα πνοιᾶς ὄπιθεν Βορέα ψυχροῦ. τόθι δένδρεα θάμβαινε σταθείς. τῶν νιν γλυκὺς ἵμερος ἔσχεν δωδεκάγναμπτον περὶ τέρμα δρόμου
<pind. O.3.60> ἵππων φυτεῦσαι. καί νυν ἐς ταύταν ἑορτὰν ἵλαος ἀντιθέοισιν νίσσεται σὺν βαθυζώνου διδύμοις παισὶ Λήδας.  τοῖς γὰρ ἐπέτραπεν Οὐλυμπόνδ' ἰὼν θαητὸν ἀγῶνα νέμειν ἀνδρῶν τ' ἀρετᾶς πέρι καὶ ῥιμφαρμάτου διφρηλασίας. ἐμὲ δ' ὦν πᾳ θυμὸς ὀτρύνει φάμεν ̓Εμμενίδαις
<pind. O.3.70> Θήρωνί τ' ἐλθεῖν κῦδος, εὐί̈ππων διδόντων Τυνδαριδᾶν, ὅτι πλείσταισι βροτῶν ξεινίαις αὐτοὺς ἐποίχονται τραπέζαις,  εὐσεβεῖ γνώμᾳ φυλάσσοντες μακάρων τελετάς. εἰ δ' ἀριστεύει μὲν ὕδωρ, κτεάνων δὲ χρυσὸς αἰδοιέστατος, νῦν δὲ πρὸς ἐσχατιὰν Θήρων ἀρεταῖσιν ἱκάνων ἅπτεται οἴκοθεν ̔Ηρακλέος σταλᾶν. τὸ πόρσω δ' ἔστι σοφοῖς ἄβατον κἀσόφοις. οὔ νιν διώξω: κεινὸς εἴην.
<pind. O.4.0> ἐλατὴρ ὑπέρτατε βροντᾶς ἀκαμαντόποδος Ζεῦ: τεαὶ γὰρ ὧραι ὑπὸ ποικιλοφόρμιγγος ἀοιδᾶς ἑλισσόμεναί μ' ἔπεμψαν ὑψηλοτάτων μάρτυρ' ἀέθλων. ξείνων δ' εὖ πρασσόντων ἔσαναν αὐτίκ' ἀγγελίαν ποτὶ γλυκεῖαν ἐσλοί.
<pind. O.4.10> ἀλλ', ὦ Κρόνου παῖ, ὃς Αἴτναν ἔχεις, ἶπον ἀνεμόεσσαν ἑκατογκεφάλα Τυφῶνος ὀβρίμου, Οὐλυμπιονίκαν δέκευ Χαρίτων ἕκατι τόνδε κῶμον,  χρονιώτατον φάος εὐρυσθενέων ἀρετᾶν. Ψαύμιος γὰρ ἵκει
<pind. O.4.20> ὀχέων, ὅς, ἐλαίᾳ στεφανωθεὶς Πισάτιδι, κῦδος ὄρσαι σπεύδει Καμαρίνᾳ. θεὸς εὔφρων εἴη λοιπαῖς εὐχαῖς: ἐπεί νιν αἰνέω μάλα μὲν τροφαῖς ἑτοῖμον ἵππων, χαίροντά τε ξενίαις πανδόκοις καὶ πρὸς ἁσυχίαν φιλόπολιν καθαρᾷ γνώμᾳ τετραμμένον. οὐ ψεύδεϊ τέγξω λόγον:
<pind. O.4.30> διάπειρά τοι βροτῶν ἔλεγχος:  ἅπερ Κλυμένοιο παῖδα Λαμνιάδων γυναικῶν ἔλυσεν ἐξ ἀτιμίας. χαλκέοισι δ' ἐν ἔντεσι νικῶν δρόμον ἔειπεν ̔Υψιπυλείᾳ μετὰ στέφανον ἰών: “ οὗτος ἐγὼ ταχυτᾶτι: χεῖρες δὲ καὶ ἦτορ ἴσον.
<pind. O.4.40> φύονται δὲ καὶ νέοις ἐν ἀνδράσιν πολιαὶ θαμὰ καὶ παρὰ τὸν ἁλικίας ἐοικότα χρόνον.”
<pind. O.5.0> ὑψηλᾶν ἀρετᾶν καὶ στεφάνων ἄωτον γλυκὺν τῶν Οὐλυμπίᾳ, ̓Ωκεανοῦ θύγατερ, καρδίᾳ γελανεῖ ἀκαμαντόποδός τ' ἀπήνας δέκευ Ψαύμιός τε δῶρα:  ὃς τὰν σὰν πόλιν αὔξων, Καμάρινα, λαοτρόφον
<pind. O.5.10> βωμοὺς ἓξ διδύμους ἐγέραιρεν ἑορταῖς θεῶν μεγίσταις ὑπὸ βουθυσίαις ἀέθλων τε πεμπαμέροις ἁμίλλαις,  ἵπποις ἡμιόνοις τε μοναμπυκίᾳ τε. τὶν δὲ κῦδος ἁβρόν νικάσαις ἀνέθηκε, καὶ ὃν πατέρ' ̓́Ακρων' ἐκάρυξε καὶ τὰν νέοικον ἕδραν.
<pind. O.5.20> ἵκων δ' Οἰνομάου καὶ Πέλοπος παρ' εὐηράτων σταθμῶν, ὦ πολιάοχε Παλλάς, ἀείδει μὲν ἄλσος ἁγνὸν τὸ τεόν, ποταμόν τε ̓́Ωανιν, ἐγχωρίαν τε λίμναν,  καὶ σεμνοὺς ὀχετούς, ̔́Ιππαρις οἷσιν ἄρδει στρατόν,
<pind. O.5.30> κολλᾷ τε σταδίων θαλάμων ταχέως ὑψίγυιον ἄλσος, ἀπ' ἀμαχανίας ἄγων ἐς φάος τόνδε δᾶμον ἀστῶν:  αἰεὶ δ' ἀμφ' ἀρεταῖσι πόνος δαπάνα τε μάρναται πρὸς ἔργον κινδύνῳ κεκαλυμμένον: ἠὺ̈ δ' ἔχοντες σοφοὶ καὶ πολίταις ἔδοξαν ἔμμεν.
<pind. O.5.40> Σωτὴρ ὑψινεφὲς Ζεῦ, Κρόνιόν τε ναίων λόφον τιμῶν τ' ̓Αλφεὸν εὐρὺ ῥέοντ' ̓Ιδαῖόν τε σεμνὸν ἄντρον, ἱκέτας σέθεν ἔρχομαι Λυδίοις ἀπύων ἐν αὐλοῖς,  αἰτήσων πόλιν εὐανορίαισι τάνδε κλυταῖς
<pind. O.5.50> δαιδάλλειν, σέ τ', ̓Ολυμπιόνικε, Ποσειδανίαισιν ἵπποις ἐπιτερπόμενον φέρειν γῆρας εὔθυμον ἐς τελευτάν,  υἱῶν, Ψαῦμι, παρισταμένων. ὑγίεντα δ' εἴ τις ὄλβον ἄρδει, ἐξαρκέων κτεάτεσσι καὶ εὐλογίαν προστιθείς, μὴ ματεύσῃ θεὸς γενέσθαι.
<pind. O.6.0> χρυσέας ὑποστάσαντες εὐτειχεῖ προθύρῳ θαλάμου κίονας, ὡς ὅτε θαητὸν μέγαρον πάξομεν: ἀρχομένου δ' ἔργου πρόσωπον χρὴ θέμεν τηλαυγές. εἰ δ' εἴη μὲν ̓Ολυμπιονίκας, βωμῷ τε μαντείῳ ταμίας Διὸς ἐν Πίσᾳ, συνοικιστήρ τε τᾶν κλεινᾶν Συρακοσσᾶν: τίνα κεν φύγοι ὕμνον
<pind. O.6.10> κεῖνος ἀνήρ, ἐπικύρσαις ἀφθόνων ἀστῶν ἐν ἱμερταῖς ἀοιδαῖς;  ἴστω γὰρ ἐν τούτῳ πεδίλῳ δαιμόνιον πόδ' ἔχων Σωστράτου υἱός. ἀκίνδυνοι δ' ἀρεταὶ οὔτε παρ' ἀνδράσιν οὔτ' ἐν ναυσὶ κοίλαις τίμιαι: πολλοὶ δὲ μέμνανται, καλὸν εἴ τι ποναθῇ. ̔Αγησία, τὶν δ' αἶνος ἑτοῖμος, ὃν ἐν δίκᾳ
<pind. O.6.20> ἀπὸ γλώσσας ̓́Αδραστος μάντιν Οἰκλείδαν ποτ' ἐς ̓Αμφιάρηον φθέγξατ', ἐπεὶ κατὰ γαῖ' αὐτόν τέ νιν καὶ φαιδίμας ἵππους ἔμαρψεν.  ἑπτὰ δ' ἔπειτα πυρᾶν νεκρῶν τελεσθεισᾶν Ταλαϊονίδας εἶπεν ἐν Θήβαισι τοιοῦτόν τι ἔπος: “ποθέω στρατιᾶς ὀφθαλμὸν ἐμᾶς, ἀμφότερον μάντιν τ' ἀγαθὸν καὶ δουρὶ μάρνασθαι.” τὸ καὶ
<pind. O.6.30> ἀνδρὶ κώμου δεσπότᾳ πάρεστι Συρακοσίῳ. οὔτε δύσηρις ἐὼν οὔτ' ὦν φιλόνικος ἄγαν, καὶ μέγαν ὅρκον ὀμόσσαις τοῦτό γέ οἱ σαφέως μαρτυρήσω: μελίφθογγοι δ' ἐπιτρέψοντι Μοῖσαι.  ὦ Φίντις, ἀλλὰ ζεῦξον ἤδη μοι σθένος ἡμιόνων, ᾇ τάχος, ὄφρα κελεύθῳ τ' ἐν καθαρᾷ
<pind. O.6.40> βάσομεν ὄκχον, ἵκωμαί τε πρὸς ἀνδρῶν καὶ γένος: κεῖναι γὰρ ἐξ ἀλλᾶν ὁδὸν ἁγεμονεῦσαι ταύταν ἐπίστανται, στεφάνους ἐν ̓Ολυμπίᾳ ἐπεὶ δέξαντο: χρὴ τοίνυν πύλας ὕμνων ἀναπίτναμεν αὐταῖς: πρός Πιτάναν δὲ παρ' Εὐρώτα πόρον δεῖ σάμερόν μ' ἐλθεῖν ἐν ὥρᾳ:  ἅ τοι Ποσειδάωνι μιχθεῖσα Κρονίῳ λέγεται
<pind. O.6.50> παῖδα ἰόπλοκον Εὐάδναν τεκέμεν. κρύψε δὲ παρθενίαν ὠδῖνα κόλποις: κυρίῳ δ' ἐν μηνὶ πέμποις' ἀμφιπόλους ἐκέλευσεν ἥρωι πορσαίνειν δόμεν Εἰλατίδᾳ βρέφος, ὃς ἀνδρῶν ̓Αρκάδων ἄνασσε Φαισάνᾳ λάχε τ' ̓Αλφεὸν οἰκεῖν: ἔνθα τραφεῖς' ὑπ' ̓Απόλλωνι γλυκείας πρῶτον ἔψαυς' ̓Αφροδίτας.
<pind. O.6.60> οὐδ' ἔλαθ' Αἴπυτον ἐν παντὶ χρόνῳ κλέπτοισα θεοῖο γόνον. ἀλλ' ὁ μὲν Πυθώναδ', ἐν θυμῷ πιέσαις χόλον οὐ φατὸν ὀξείᾳ μελέτᾳ, ᾤχετ' ἰὼν μαντευσόμενος ταύτας περ' ἀτλάτου πάθας. ἁ δὲ φοινικόκροκον ζώναν καταθηκαμένα κάλπιδά τ' ἀργυρέαν, λόχμας ὑπὸ κυανέας
<pind. O.6.70> τίκτε θεόφρονα κοῦρον. τᾷ μὲν ὁ Χρυσοκόμας πραύ̈μητίν τ' ̓Ελείθυιαν παρέστασέν τε Μοίρας:  ἦλθεν δ' ὑπὸ σπλάγχνων ὑπ' ὠδῖνός τ' ἐρατᾶς ̓́Ιαμος ἐς φάος αὐτίκα. τὸν μὲν κνιζομένα λεῖπε χαμαί: δύο δὲ γλαυκῶπες αὐτὸν δαιμόνων βουλαῖσιν ἐθρέψαντο δράκοντες ἀμεμφεῖ
<pind. O.6.80> ἰῷ μελισσᾶν καδόμενοι. βασιλεὺς δ' ἐπεὶ πετραέσσας ἐλαύνων ἵκετ' ἐκ Πυθῶνος, ἅπαντας ἐν οἴκῳ εἴρετο παῖδα, τὸν Εὐάδνα τέκοι: Φοίβου γὰρ αὐτὸν φᾶ γεγάκειν  πατρός, περὶ θνατῶν δ' ἔσεσθαι μάντιν ἐπιχθονίοις ἔξοχον, οὐδέ ποτ' ἐκλείψειν γενεάν. ὣς ἄρα μάνυε. τοὶ δ' οὔτ' ὦν ἀκοῦσαι οὔτ' ἰδεῖν εὔχοντο πεμπταῖον γεγενημένον. ἀλλ' ἐν
<pind. O.6.90> κέκρυπτο γὰρ σχοίνῳ βατιᾷ τ' ἐν ἀπειράτῳ, ἴων ξανθαῖσι καὶ παμπορφύροις ἀκτῖσι βεβρεγμένος ἁβρὸν σῶμα: τὸ καὶ κατεφάμιξεν καλεῖσθαί νιν χρόνῳ σύμπαντι μάτηρ  τοῦτ' ὄνυμ' ἀθάνατον. τερπνᾶς δ' ἐπεὶ χρυσοστεφάνοιο λάβεν καρπὸν ̔́Ηβας, ̓Αλφεῷ μέσσῳ καταβὰς ἐκάλεσσε Ποσειδᾶν' εὐρυβίαν,
<pind. O.6.100> ὃν πρόγονον, καὶ τοξοφόρον Δάλου θεοδμάτας σκοπόν, αἰτέων λαοτρόφον τιμάν τιν' ἑᾷ κεφαλᾷ, νυκτὸς ὑπαίθριος. ἀντεφθέγξατο δ' ἀρτιεπὴς πατρία ὄσσα, μετάλλασέν τέ νιν: “ὄρσο, τέκος, δεῦρο πάγκοινον ἐς χώραν ἴμεν φάμας ὄπισθεν.”
<pind. O.6.110> ἵκοντο δ' ὑψηλοῖο πέτραν ἀλίβατον Κρονίου: ἔνθα οἱ ὤπασε θησαυρὸν δίδυμον μαντοσύνας, τόκα μὲν φωνὰν ἀκούειν ψευδέων ἄγνωστον, εὖτ' ἂν δὲ θρασυμάχανος ἐλθὼν ̔Ηρακλέης, σεμνὸν θάλος ̓Αλκαϊδᾶν, πατρὶ ἑορτάν τε κτίσῃ πλειστόμβροτον τεθμόν τε μέγιστον ἀέθλων, Ζηνὸς ἐπ' ἀκροτάτῳ βωμῷ τότ' αὖ χρηστήριον θέσθαι κέλευσεν.
<pind. O.6.120> ἐξ οὗ πολύκλειτον καθ' ̔́Ελλανας γένος ̓Ιαμιδᾶν. ὄλβος ἅμ' ἕσπετο: τιμῶντες δ' ἀρετὰς ἐς φανερὰν ὁδὸν ἔρχονται. τεκμαίρει χρῆμ' ἕκαστον: μῶμος ἐξ ἄλλων κρέμαται φθονεόντων τοῖς, οἷς ποτε πρώτοις περὶ δωδέκατον δρόμον ἐλαυνόντεσσιν αἰδοία ποτιστάξῃ Χάρις εὐκλέα μορφάν.
<pind. O.6.130> εἰ δ' ἐτύμως ὑπὸ Κυλλάνας ὅροις, ̔Αγησία, μάτρωες ἄνδρες  ναιετάοντες ἐδώρησαν θεῶν κάρυκα λιταῖς θυσίαις πολλὰ δὴ πολλαῖσιν ̔Ερμᾶν εὐσεβέως, ὃς ἀγῶνας ἔχει μοῖράν τ' ἀέθλων ̓Αρκαδίαν τ' εὐάνορα τιμᾷ: κεῖνος, ὦ παῖ Σωστράτου, σὺν βαρυγδούπῳ πατρὶ κραίνει σέθεν εὐτυχίαν.
<pind. O.6.140> δόξαν ἔχω τιν' ἐπὶ γλώσσᾳ ἀκόνας λιγυρᾶς, ἅ μ' ἐθέλοντα προσέρπει καλλιρόοισι πνοαῖς: ματρομάτωρ ἐμὰ Στυμφαλίς, εὐανθὴς Μετώπα,  πλάξιππον ἃ Θήβαν ἔτικτεν, τᾶς ἐρατεινὸν ὕδωρ πίομαι, ἀνδράσιν αἰχματαῖσι πλέκων ποικίλον ὕμνον. ὄτρυνον νῦν ἑταίρους,
<pind. O.6.150> Αἰνέα, πρῶτον μὲν ̔́Ηραν Παρθενίαν κελαδῆσαι, γνῶναί τ' ἔπειτ', ἀρχαῖον ὄνειδος ἀλαθέσιν λόγοις εἰ φεύγομεν, Βοιωτίαν ὗν. ἐσσὶ γὰρ ἄγγελος ὀρθός, ἠϋκόμων σκυτάλα Μοισᾶν, γλυκὺς κρατὴρ ἀγαφθέγκτων ἀοιδᾶν:  εἰπὸν δὲ μεμνᾶσθαι Συρακοσσᾶν τε καὶ ̓Ορτυγίας: τὰν ̔Ιέρων καθαρῷ σκάπτῳ διέπων, ἄρτια μηδόμενος, φοινικόπεζαν
<pind. O.6.160> ἀμφέπει Δάματρα, λευκίππου τε θυγατρὸς ἑορτάν, καὶ Ζηνὸς Αἰτναίου κράτος. ἁδύλογοι δέ νιν λύραι μολπαί τε γιγνώσκοντι. μὴ θράσσοι χρόνος ὄλβον ἐφέρπων. σὺν δὲ φιλοφροσύναις εὐηράτοις ̔Αγησία δέξαιτο κῶμον  οἴκοθεν οἴκαδ' ἀπὸ Στυμφαλίων τειχέων ποτινισσόμενον,
<pind. O.6.170> ματέρ' εὐμήλοιο λείποντ' ̓Αρκαδίας. ἀγαθαὶ δὲ πέλοντ' ἐν χειμερίᾳ νυκτὶ θοᾶς ἐκ ναὸς ἀπεσκίμφθαι δύ' ἄγκυραι. θεὸς τῶν τε κείνων τε κλυτὰν αἶσαν παρέχοι φιλέων. δέσποτα ποντομέδων, εὐθὺν δὲ πλόον καμάτων ἐκτὸς ἐόντα δίδοι, χρυσαλακάτοιο πόσις ̓Αμφιτρίτας, ἐμῶν δ' ὕμνων ἄεξ' εὐτερπὲς ἄνθος.
<pind. O.7.0> φιάλαν ὡς εἴ τις ἀφνειᾶς ἀπὸ χειρὸς ἑλὼν ἔνδον ἀμπέλου καχλάζοισαν δρόσῳ δωρήσεται νεανίᾳ γαμβρῷ προπίνων οἴκοθεν οἴκαδε, πάγχρυσον κορυφὰν κτεάνων, συμποσίου τε χάριν κᾶδός τε τιμάσαις νέον, ἐν δὲ φίλων
<pind. O.7.10> παρεόντων θῆκέ νιν ζαλωτὸν ὁμόφρονος εὐνᾶς:  καὶ ἐγὼ νέκταρ χυτόν, Μοισᾶν δόσιν, ἀεθλοφόροις ἀνδράσιν πέμπων, γλυκὺν καρπὸν φρενός, ἱλάσκομαι, Οὐλυμπίᾳ Πυθοῖ τε νικώντεσσιν: ὁ δ' ὄλβιος, ὃν φᾶμαι κατέχοντ' ἀγαθαί.
<pind. O.7.20> ἄλλοτε δ' ἄλλον ἐποπτεύει Χάρις ζωθάλμιος ἁδυμελεῖ θαμὰ μὲν φόρμιγγι παμφώνοισί τ' ἐν ἔντεσιν αὐλῶν.  καί νυν ὑπ' ἀμφοτέρων σὺν Διαγόρᾳ κατέβαν τὰν ποντίαν ὑμνέων παῖδ' ̓Αφροδίτας ̓Αελίοιό τε νύμφαν, ̔Ρόδον, εὐθυμάχαν ὄφρα πελώριον ἄνδρα παρ' ̓Αλφεῷ στεφανωσάμενον
<pind. O.7.30> αἰνέσω πυγμᾶς ἄποινα καὶ παρὰ Κασταλίᾳ, πατέρα τε Δαμάγητον ἁδόντα Δίκᾳ, ̓Ασίας εὐρυχόρου τρίπολιν νᾶσον πέλας ἐμβόλῳ ναίοντας ̓Αργείᾳ σὺν αἰχμᾷ.  ἐθελήσω τοῖσιν ἐξ ἀρχᾶς ἀπὸ Τλαπολέμου ξυνὸν ἀγγέλλων διορθῶσαι λόγον, ̔Ηρακλέος
<pind. O.7.40> εὐρυσθενεῖ γέννᾳ. τὸ μὲν γὰρ πατρόθεν ἐκ Διὸς εὔχονται: τὸ δ' ̓Αμυντορίδαι ματρόθεν ̓Αστυδαμείας. ἀμφὶ δ' ἀνθρώπων φρασὶν ἀμπλακίαι ἀναρίθμητοι κρέμανται: τοῦτο δ' ἀμάχανον εὑρεῖν,  ὅ τι νῦν ἐν καὶ τελευτᾷ φέρτατον ἀνδρὶ τυχεῖν.
<pind. O.7.50> καὶ γὰρ ̓Αλκμήνας κασίγνητον νόθον σκάπτῳ θένων σκληρᾶς ἐλαίας ἔκταν' ἐν Τίρυνθι Λικύμνιον ἐλθόντ' ἐκ θαλάμων Μιδέας τᾶσδέ ποτε χθονὸς οἰκιστὴρ χολωθείς. αἱ δὲ φρενῶν ταραχαὶ παρέπλαγξαν καὶ σοφόν. μαντεύσατο δ' ἐς θεὸν ἐλθών.  τῷ μὲν ὁ Χρυσοκόμας εὐώδεος ἐξ ἀδύτου ναῶν πλόον
<pind. O.7.60> εἶπε Λερναίας ἀπ' ἀκτᾶς εὐθὺν ἐς ἀμφιθάλασσον νομόν, ἔνθα ποτὲ βρέχε θεῶν βασιλεὺς ὁ μέγας χρυσέαις νιφάδεσσι πόλιν, ἁνίχ' ̔Αφαίστου τέχναισιν χαλκελάτῳ πελέκει πατέρος Αθαναία κορυφὰν κατ' ἄκραν ἀνορούσαις' ἀλάλαξεν ὑπερμάκει βοᾷ:
<pind. O.7.70> Οὐρανὸς δ' ἔφριξέ νιν καὶ Γαῖα μάτηρ.  τότε καὶ φαυσίμβροτος δαίμων ̔Υπεριονίδας μέλλον ἔντειλεν φυλάξασθαι χρέος παισὶν φίλοις, ὡς ἂν θεᾷ πρῶτοι κτίσαιεν βωμὸν ἐναργέα, καὶ σεμνὰν θυσίαν θέμενοι πατρί τε θυμὸν ἰάναιεν κόρᾳ τ' ἐγχειβρόμῳ. ἐν δ' ἀρετὰν
<pind. O.7.80> ἔβαλεν καὶ χάρματ' ἀνθρώποισι Προμαθέος Αἰδώς:  ἐπὶ μὰν βαίνει τε καὶ λάθας ἀτέκμαρτα νέφος, καὶ παρέλκει πραγμάτων ὀρθὰν ὁδὸν ἔξω φρενῶν. καὶ τοὶ γὰρ αἰθοίσας ἔχοντες σπέρμ' ἀνέβαν φλογὸς οὔ: τεῦξαν δ' ἀπύροις ἱεροῖς
<pind. O.7.90> ἄλσος ἐν ἀκροπόλει: κείνοις ὁ μὲν ξανθὰν ἀγαγὼν νεφέλαν πολὺν ὗσε χρυσόν: αὐτὰ δέ σφισιν ὤπασε τέχναν  πᾶσαν ἐπιχθονίων Γλαυκῶπις ἀριστοπόνοις χερσὶ κρατεῖν. ἔργα δὲ ζωοῖσιν ἑρπόντεσσί θ' ὁμοῖα κέλευθοι φέρον: ἦν δὲ κλέος βαθύ. δαέντι δὲ καὶ σοφία μείζων ἄδολος τελέθει.
<pind. O.7.100> φαντὶ δ' ἀνθρώπων παλαιαὶ ῥήσιες, οὔπω, ὅτε χθόνα δατέοντο Ζεύς τε καὶ ἀθάνατοι, φανερὰν ἐν πελάγει ̔Ρόδον ἔμμεν ποντίῳ, ἁλμυροῖς δ' ἐν βένθεσιν νᾶσον κεκρύφθαι.  ἀπεόντος δ' οὔτις ἔνδειξεν λάχος ̓Αελίου: καί ῥά μιν χώρας ἀκλάρωτον λίπον, ἁγνὸν θεόν.
<pind. O.7.110> μνασθέντι δὲ Ζεὺς ἄμπαλον μέλλεν θέμεν. ἀλλά νιν οὐκ εἴασεν: ἐπεὶ πολιᾶς εἶπέ τιν' αὐτὸς ὁρᾶν ἔνδον θαλάσσας αὐξομέναν πεδόθεν πολύβοσκον γαῖαν ἀνθρώποισι καὶ εὔφρονα μήλοις.  ἐκέλευσεν δ' αὐτίκα χρυσάμπυκα μὲν Λάχεσιν
<pind. O.7.120> χεῖρας ἀντεῖναι, θεῶν δ' ὅρκον μέγαν μὴ παρφάμεν, ἀλλὰ Κρόνου σὺν παιδὶ νεῦσαι, φαεννὸν ἐς αἰθέρα νιν πεμφθεῖσαν ἑᾷ κεφαλᾷ ἐξοπίσω γέρας ἔσσεσθαι. τελεύταθεν δὲ λόγων κορυφαὶ ἐν ἀλαθείᾳ πετοῖσαι. βλάστε μὲν ἐξ ἁλὸς ὑγρᾶς  νᾶσος, ἔχει τέ νιν ὀξειᾶν ὁ γενέθλιος ἀκτίνων πατήρ,
<pind. O.7.130> πῦρ πνεόντων ἀρχὸς ἵππων: ἔνθα ̔Ρόδῳ ποτὲ μιχθεὶς τέκεν ἑπτὰ σοφώτατα νοήματ' ἐπὶ προτέρων ἀνδρῶν παραδεξαμένους παῖδας, ὧν εἷς μὲν Κάμειρον πρεσβύτατόν τε ̓Ιάλυσον ἔτεκεν Λίνδον τ': ἀπάτερθε δ' ἔχον, διὰ γαῖαν τρίχα δασσάμενοι πατρωίαν,
<pind. O.7.140> ἀστέων μοῖραν, κέκληνται δέ σφιν ἕδραι.  τόθι λύτρον συμφορᾶς οἰκτρᾶς γλυκὺ Τλαπολέμῳ ἵσταται Τιρυνθίων ἀρχαγέτᾳ, ὥσπερ θεῷ, μήλων τε κνισσάεσσα πομπὰ καὶ κρίσις ἀμφ' ἀέθλοις. τῶν ἄνθεσι Διαγόρας ἐστεφανώσατο δίς, κλεινᾷ τ' ἐν ̓Ισθμῷ τετράκις εὐτυχέων,
<pind. O.7.150> Νεμέᾳ τ' ἄλλαν ἐπ' ἄλλα, καὶ κρανααῖς ἐν ̓Αθάναις.  ὅ τ' ἐν ̓́Αργει χαλκὸς ἔγνω νιν, τά τ' ἐν ̓Αρκαδίᾳ ἔργα καὶ Θήβαις, ἀγῶνές τ' ἔννομοι Βοιωτίων, Πέλλανά τ' Αἴγινά τε νικῶνθ' ἑξάκις. ἐν Μεγάροισίν τ' οὐχ ἕτερον λιθίνα
<pind. O.7.160> ψᾶφος ἔχει λόγον. ἀλλ', ὦ Ζεῦ πάτερ, νώτοισιν ̓Αταβυρίου μεδέων, τίμα μὲν ὕμνου τεθμὸν ̓Ολυμπιονίκαν,  ἄνδρα τε πὺξ ἀρετὰν εὑρόντα, δίδοι τέ οἱ αἰδοίαν χάριν καὶ ποτ' ἀστῶν καὶ ποτὶ ξείνων. ἐπεὶ ὕβριος ἐχθρὰν ὁδὸν εὐθυπορεῖ, σάφα δαεὶς ἅ τέ οἱ πατέρων ὀρθαὶ φρένες ἐξ ἀγαθῶν
<pind. O.7.170> ἔχρεον. μὴ κρύπτε κοινὸν σπέρμ' ἀπὸ Καλλιάνακτος: ̓Ερατιδᾶν τοι σὺν χαρίτεσσιν ἔχει θαλίας καὶ πόλις: ἐν δὲ μιᾷ μοίρᾳ χρόνου ἄλλοτ' ἀλλοῖαι διαιθύσσοισιν αὖραι.
<pind. O.8.0> μᾶτερ ὦ χρυσοστεφάνων ἀέθλων, Οὐλυμπία, δέσποιν' ἀλαθείας: ἵνα μάντιες ἄνδρες ἐμπύροις τεκμαιρόμενοι παραπειρῶνται Διὸς ἀργικεραύνου, εἴ τιν' ἔχει λόγον ἀνθρώπων πέρι μαιομένων μεγάλαν ἀρετὰν θυμῷ λαβεῖν, τῶν δὲ μόχθων ἀμπνοάν:
<pind. O.8.10> ἄνεται δὲ πρὸς χάριν εὐσεβίας ἀνδρῶν λιταῖς. ἀλλ' ὦ Πίσας εὔδενδρον ἐπ' ̓Αλφεῷ ἄλσος, τόνδε κῶμον καὶ στεφαναφορίαν δέξαι. μέγα τοι κλέος αἰεί, ᾧτινι σὸν γέρας ἕσπητ' ἀγλαόν: ἄλλα δ' ἐπ' ἄλλον ἔβαν ἀγαθῶν, πολλαὶ δ' ὁδοὶ σὺν θεοῖς εὐπραγίας.  Τιμόσθενες, ὔμμε δ' ἐκλάρωσεν πότμος
<pind. O.8.20> Ζηνὶ γενεθλίῳ: ὃς σὲ μὲν Νεμέᾳ πρόφατον, ̓Αλκιμέδοντα δὲ πὰρ Κρόνου λόφῳ θῆκεν ̓Ολυμπιονίκαν. ἦν δ' ἐσορᾶν καλός, ἔργῳ τ' οὐ κατὰ εἶδος ἐλέγχων ἐξένεπε κρατέων πάλᾳ δολιχήρετμον Αἴγιναν πάτραν: ἔνθα σώτειρα Διὸς ξενίου πάρεδρος ἀσκεῖται Θέμις
<pind. O.8.30> ἔξοχ' ἀνθρώπων. ὅ τι γὰρ πολὺ καὶ πολλᾷ ῥέπῃ, ὀρθᾷ διακρίνειν φρενὶ μὴ παρὰ καιρόν, δυσπαλές: τεθμὸς δέ τις ἀθανάτων καὶ τάνδ' ἁλιερκέα χώραν παντοδαποῖσιν ὑπέστασε ξένοις κίονα δαιμονίαν ὁ δ' ἐπαντέλλων χρόνος τοῦτο πράσσων μὴ κάμοι
<pind. O.8.40> Δωριεῖ λαῷ ταμιευομέναν ἐξ Αἰακοῦ: τὸν παῖς ὁ Λατοῦς εὐρυμέδων τε Ποσειδᾶν, ̓Ιλίῳ μέλλοντες ἐπὶ στέφανον τεῦξαι, καλέσαντο συνεργὸν τείχεος, ἦν ὅτι νιν πεπρωμένον ὀρνυμένων πολέμων πτολιπόρθοις ἐν μάχαις λάβρον ἀμπνεῦσαι καπνόν.  γλαυκοὶ δὲ δράκοντες, ἐπεὶ κτίσθη νέον,
<pind. O.8.50> πύργον ἐσαλλόμενοι τρεῖς, οἱ δύο μὲν κάπετον, αὖθι δ' ἀτυζομένω ψυχὰς βάλον: εἷς δ' ἀνόρουσε βοάσαις. ἔννεπε δ' ἀντίον ὁρμαίνων τέρας εὐθὺς, ̓Απόλλων: “ Πέργαμος ἀμφὶ τεαῖς, ἥρως, χερὸς ἐργασίαι ἁλίσκεται: ὣς ἐμοὶ φάσμα λέγει Κρονίδα
<pind. O.8.59> πεμφθὲν βαρυγδούπου Διός:  οὐκ ἄτερ παίδων σέθεν, ἀλλ' ἅμα πρώτοις ῥάζεται καὶ τερτάτοις.” ὣς ἆρα θεὸς σάφα εἴπαις Ξάνθον ἤπειγεν καὶ ̓Αμαζόνας εὐίππους καὶ ἐς ̓́Ιστρον ἐλαύνων. ̓Ορσοτρίαινα δ' ἐπ' ̓Ισθμῷ ποντίᾳ ἅρμα θοὸν τανύεν, ἀποπέμπων Αἰακὸν δεῦρ' ἀν' ἵπποις χρυσέαις,  καὶ Κορίνθου δειράδ' ἐποψόμενος δαιτικλυτάν.
<pind. O.8.70> τερπνὸν δ' ἐν ἀνθρώποις ἴσον ἔσσεται οὐδέν. εἰ δ' ἐγὼ Μελησίᾳ ἐξ ἀγενείων κῦδος ἀνέδραμον ὕμνῳ, μὴ βαλέτω με λίθῳ τραχεῖ φθόνος: καὶ Νεμέᾳ γὰρ ὁμῶς ἐρέω ταύταν χάριν, τὰν δ' ἔπειτ' ἀνδρῶν μάχαν  ἐκ παγκρατίου. τὸ διδάξασθαι δέ τοι εἰδότι ῥᾴτερον: ἄγνωμον δὲ τὸ μὴ προμαθεῖν:
<pind. O.8.80> κουφότεραι γὰρ ἀπειράτων φρένες. κεῖνα δὲ κεῖνος ἂν εἴποι ἔργα περαίτερον ἄλλων, τίς τρόπος ἄνδρα προβάσει ἐξ ἱερῶν ἀέθλων μέλλοντα ποθεινοτάταν δόξαν φέρειν. νῦν μὲν αὐτῷ γέρας ̓Αλκιμέδων νίκαν τριακοστὰν ἑλών:  ὃς τύχᾳ μὲν δαίμονος, ἀνορέας δ' οὐκ ἀμπλακὼν
<pind. O.8.90> ἐν τέτρασιν παίδων ἀπεθήκατο γυίοις νόστον ἔχθιστον καὶ ἀτιμοτέραν γλῶσσαν καὶ ἐπίκρυφον οἶμον, πατρὶ δὲ πατρὸς ἐνέπνευσεν μένος γήραος ἀντίπαλον. ̓Αί̈δα τοι λάθεται ἄρμενα πράξαις ἀνήρ.  ἀλλ' ἐμὲ χρὴ μναμοσύναν ἀνεγείροντα φράσαι χειρῶν ἄωτον Βλεψιάδαις ἐπίνικον,
<pind. O.8.100> ἕκτος οἷς ἤδη στέφανος περίκειται φυλλοφόρων ἀπ' ἀγώνων. ἔστι δὲ καί τι θανόντεσσιν μέρος κὰν νόμον ἐρδομένων: κατακρύπτει δ' οὐ κόνις συγγόνων κεδνὰν χάριν.  ̔Ερμᾶ δὲ θυγατρὸς ἀκούσαις ̓Ιφίων ̓Αγγελίας, ἐνέποι κεν Καλλιμάχῳ λιπαρὸν κόσμον ̓Ολυμπίᾳ, ὅν σφι Ζεὺς γένει
<pind. O.8.110> ὤπασεν. ἐσλὰ δ' ἐπ' ἐσλοῖς ἔργ' ἐθέλοι δόμεν, ὀξείας δὲ νόσους ἀπαλάλκοι. εὔχομαι ἀμφὶ καλῶν μοίρᾳ Νέμεσιν διχόβουλον μὴ θέμεν: ἀλλ' ἀπήμαντον ἄγων βίοτον αὐτούς τ' ἀέξοι καὶ πόλιν.
<pind. O.9.0> τὸ μὲν ̓Αρχιλόχου μέλος φωνᾶεν ̓Ολυμπίᾳ, καλλίνικος ὁ τριπλόος κεχλαδώς, ἄρκεσε Κρόνιον παρ' ὄχθον ἁγεμονεῦσαι κωμάζοντι φίλοις ̓Εφαρμόστῳ σὺν ἑταίροις: ἀλλὰ νῦν ἑκαταβόλων Μοισᾶν ἀπὸ τόξων
<pind. O.9.10> Δία τε φοινικοστερόπαν σεμνόν τ' ἐπίνειμαι ἀκρωτήριον ̓́Αλιδος τοιοῖσδε βέλεσσιν, τὸ δή ποτε Λυδὸς ἥρως Πέλοψ ἐξάρατο κάλλιστον ἕδνον ̔Ιπποδαμείας:  πτερόεντα δ' ἵει γλυκὺν Πυθώναδ' ὀϊστόν: οὔτοι χαμαιπετέων λόγων ἐφάψεαι
<pind. O.9.20> ἀνδρὸς ἀμφὶ παλαίσμασιν φόρμιγγ' ἐλελίζων κλεινᾶς ἐξ ̓Οπόεντος: αἰνήσαις ἓ καὶ υἱόν, ἃν Θέμις θυγάτηρ τέ οἱ σώτειρα λέλογχεν μεγαλόδοξος Εὐνομία, θάλλει δ' ἀρεταῖσιν σόν τε, Κασταλία, πάρα ̓Αλφεοῦ τε ῥέεθρον:
<pind. O.9.30> ὅθεν στεφάνων ἄωτοι κλυτὰν Λοκρῶν ἐπαείροντι ματέρ' ἀγλαόδενδρον.  ἐγὼ δέ τοι φίλαν πόλιν μαλεραῖς ἐπιφλέγων ἀοιδαῖς, καὶ ἀγάνορος ἵππου θᾶσσον καὶ ναὸς ὑποπτέρου παντᾷ ἀγγελίαν πέμψω ταύταν, εἰ σύν τινι μοιριδίῳ παλάμᾳ
<pind. O.9.40> ἐξαίρετον Χαρίτων νέμομαι κᾶπον: κεῖναι γὰρ ὤπασαν τὰ τέρπν': ἀγαθοὶ δὲ καὶ σοφοὶ κατὰ δαίμον' ἄνδρες  ἐγένοντ': ἐπεὶ ἀντία πῶς ἂν τριόδοντος ̔Ηρακλέης σκύταλον τίναξε χερσίν, ἁνίκ' ἀμφὶ Πύλον σταθεὶς ἤρειδε Ποσειδᾶν ἤρειδεν δέ νιν ἀργυρέῳ τόξῳ πολεμίζων
<pind. O.9.50> Φοῖβος, οὐδ' ̓Αί̈δας ἀκινήταν ἔχε ῥάβδον, βρότεα σώμαθ' ᾇ κατάγει κοίλαν πρὸς ἀγυιὰν θνᾳσκόντων; ἀπό μοι λόγον τοῦτον, στόμα, ῥῖψον: ἐπεὶ τό γε λοιδορῆσαι θεοὺς ἐχθρὰ σοφία, καὶ τὸ καυχᾶσθαι παρὰ καιρὸν  μανίαισιν ὑποκρέκει.
<pind. O.9.60> μὴ νῦν λαλάγει τὰ τοιαῦτ': ἔα πόλεμον μάχαν τε πᾶσαν χωρὶς ἀθανάτων: φέροις δὲ Πρωτογενείας ἄστει γλῶσσαν, ἵν' αἰολοβρόντα Διὸς αἴσᾳ Πύρρα Δευκαλίων τε Παρνασοῦ καταβάντε δόμον ἔθεντο πρῶτον, ἄτερ δ' εὐνᾶς ὁμόδαμον
<pind. O.9.70> κτισσάσθαν λίθινον γόνον: λαοὶ δ' ὀνύμασθεν. ἔγειρ' ἐπέων σφιν οἶμον λιγύν, αἴνει δὲ παλαιὸν μὲν οἶνον, ἄνθεα δ' ὕμνων  νεωτέρων. λέγοντι μὰν χθόνα μὲν κατακλύσαι μέλαιναν ὕδατος σθένος, ἀλλὰ Ζηνὸς τέχναις ἀνάπωτιν ἐξαίφνας ἄντλον ἑλεῖν. κείνων ἔσαν
<pind. O.9.80> χαλκάσπιδες ὑμέτεροι πρόγονοι ἀρχᾶθεν ̓Ιαπετιονίδος φύτλας κοῦροι κορᾶν καὶ φερτάτων Κρονιδᾶν, ἐγχώριοι βασιλῆες αἰεί,  πρὶν ̓Ολύμπιος ἁγεμὼν θύγατρ' ἀπὸ γᾶς ̓Επειῶν ̓Οπόεντος ἀναρπάσαις, ἕκαλος μίχθη Μαιναλίαισιν ἐν δειραῖς, καὶ ἔνεικεν
<pind. O.9.90> Λοκρῷ, μὴ καθέλοι μιν αἰὼν πότμον ἐφάψαις ὀρφανὸν γενεᾶς. ἔχεν δὲ σπέρμα μέγιστον ἄλοχος, εὐφράνθη τε ἰδὼν ἥρως θετὸν υἱόν, μάτρωος δ' ἐκάλεσσέ νιν ἰσώνυμον ἔμμεν, ὑπέρφατον ἄνδρα μορφᾷ τε καὶ
<pind. O.9.100> ἔργοισι. πόλιν δ' ὤπασεν λαόν τε διαιτᾶν.  ἀφίκοντο δέ οἱ ξένοι, ἔκ τ' ̓́Αργεος ἔκ τε Θηβᾶν, οἱ δ' ̓Αρκάδες, οἱ δὲ καὶ Πισᾶται: υἱὸν δ' ̓́Ακτορος ἐξόχως τίμασεν ἐποίκων Αἰγίνας τε Μενοίτιον: τοῦ παῖς ἅμ' ̓Ατρείδαις Τεύθραντος πεδίον μολὼν ἔστα σὺν ̓Αχιλλεῖ
<pind. O.9.110> μόνος, ὅτ' ἀλκᾶντας Δαναοὺς τρέψαις ἁλίαισιν πρύμναις Τήλεφος ἔμβαλεν: ὥστ' ἔμφρονι δεῖξαι μαθεῖν Πατρόκλου βιατὰν νόον. ἐξ οὗ Θέτιος γόνος οὐλίῳ νιν ἐν ̓́Αρει  παραγορεῖτο μή ποτε σφετέρας ἄτερθε ταξιοῦσθαι δαμασιμβρότου αἰχμᾶς.
<pind. O.9.120> εἴην εὑρησιεπὴς ἀναγεῖσθαι πρόσφορος ἐν Μοισᾶν δίφρῳ: τόλμα δὲ καὶ ἀμφιλαφὴς δύναμις ἕσποιτο. προξενίᾳ δ' ἀρετᾷ τ' ἦλθον τιμάορος ̓Ισθμίαισι Λαμπρομάχου μίτραις, ὅτ' ἀμφότεροι κράτησαν  μίαν ἔργον ἀν' ἁμέραν. ἄλλαι δὲ δύ' ἐν Κορίνθου πύλαις ἐγένοντ' ἔπειτα χάρμαι,
<pind. O.9.130> ταὶ δὲ καὶ Νεμέας ̓Εφαρμόστῳ κατὰ κόλπον: ̓́Αργει τ' ἔσχεθε κῦδος ἀνδρῶν, παῖς δ' ἐν ̓Αθάναις, οἷον δ' ἐν Μαραθῶνι συλαθεὶς ἀγενείων μένεν ἀγῶνα πρεσβυτέρων ἀμφ' ἀργυρίδεσσιν: φῶτας δ' ὀξυρεπεῖ δόλῳ ἀπτῶτι δαμάσσαις
<pind. O.9.140> διήρχετο κύκλον ὅσσᾳ βοᾷ, ὡραῖος ἐὼν καὶ καλὸς κάλλιστά τε ῥέξαις.  τὰ δὲ Παρρασίῳ στρατῷ θαυμαστὸς ἐὼν φάνη Ζηνὸς ἀμφὶ πανάγυριν Λυκαίου, καὶ ψυχρᾶν ὁπότ' εὐδιανὸν φάρμακον αὐρᾶν Πελλάνᾳ φέρε: σύνδικος δ' αὐτῷ ̓Ιολάου
<pind. O.9.150> τύμβος εἰναλία τ' ̓Ελευσὶς ἀγλαί̈αισιν. τὸ δὲ φυᾷ κράτιστον ἅπαν: πολλοὶ δὲ διδακταῖς ἀνθρώπων ἀρεταῖς κλέος ὤρουσαν ἀρέσθαι. ἄνευ δὲ θεοῦ σεσιγαμένον οὐ σκαιότερον χρῆμ' ἕκαστον. ἐντὶ γὰρ ἄλλαι  ὁδῶν ὁδοὶ περαίτεραι,
<pind. O.9.160> μία δ' οὐχ ἅπαντας ἄμμε θρέψει μελέτα: σοφίαι μὲν αἰπειναί: τοῦτο δὲ προσφέρων ἆθλον, ὄρθιον ὤρυσαι θαρσέων, τόνδ' ἀνέρα δαιμονίᾳ γεγάμεν εὔχειρα, δεξιόγυιον, ὁρῶντ' ἀλκάν, Αἰάντειόν τ' ἐν δαιτὶ ̓Ιλιάδα νικῶν ἐπεστεφάνωσε βωμόν.
<pind. O.10.0> τὸν ̓Ολυμπιονίκαν ἀνάγνωτέ μοι ̓Αρχεστράτου παῖδα, πόθι φρενὸς ἐμᾶς γέγραπται: γλυκὺ γὰρ αὐτῷ μέλος ὀφείλων ἐπιλέλαθ': ὦ Μοῖς', ἀλλὰ σὺ καὶ θυγάτηρ ̓Αλάθεια Διός, ὀρθᾷ χερὶ ἐρύκετον ψευδέων ἐνιπὰν ἀλιτόξενον.  ἕκαθεν γὰρ ἐπελθὼν ὁ μέλλων χρόνος
<pind. O.10.10> ἐμὸν καταίσχυνε βαθὺ χρέος. ὅμως δὲ λῦσαι δυνατὸς ὀξεῖαν ἐπιμομφὰν τόκος: ὁρᾶτ' ὦν νῦν ψᾶφον ἑλισσομέναν ὅπα κῦμα κατακλύσσει ῥέον, ὅπα τε κοινὸν λόγον φίλαν τίσομεν ἐς χάριν.  νέμει γὰρ ̓Ατρέκεια πόλιν Λοκρῶν Ζεφυρίων, μέλει τέ σφισι Καλλιόπα
<pind. O.10.20> καὶ χάλκεος ̓́Αρης. τράπε δὲ Κύκνεια μάχα καὶ ὑπέρβιον ̔Ηρακλέα. πύκτας δ' ἐν ̓Ολυμπιάδι νικῶν ̓́Ιλᾳ φερέτω χάριν ̔Αγησίδαμος ὡς ̓Αχιλεῖ Πάτροκλος. θήξαις δέ κε φύντ' ἀρετᾷ ποτὶ πελώριον ὁρμάσαι κλέος ἀνὴρ θεοῦ σὺν παλάμᾳ:  ἄπονον δ' ἔλαβον χάρμα παῦροί τινες, ἔργων πρὸ πάντων βιότῳ φάος.
<pind. O.10.30> ἀγῶνα δ' ἐξαίρετον ἀεῖσαι θέμιτες ὦρσαν Διός, ὃν ἀρχαίῳ σάματι πὰρ Πέλοπος βωμῶν ἑξάριθμον ἐκτίσσατο, ἐπεὶ Ποσειδάνιον πέφνε Κτέατον ἀμύμονα,  πέφνε δ' Εὔρυτον, ὡς Αὐγέαν λάτριον ἀέκονθ' ἑκὼν μισθὸν ὑπέρβιον πράσσοιτο, λόχμαισι δὲ δοκεύσαις ὑπὸ Κλεωνᾶν δάμασε καὶ κείνους ̔Ηρακλέης ἐφ' ὁδῷ,
<pind. O.10.40> ὅτι πρόσθε ποτὲ Τιρύνθιον ἔπερσαν αὐτῷ στρατὸν μυχοῖς ἥμενον ̓́Αλιδος  Μολίονες ὑπερφίαλοι. καὶ μὰν ξεναπάτας ̓Επειῶν βασιλεὺς ὄπιθεν οὐ πολλὸν ἴδε πατρίδα πολυκτέανον ὑπὸ στερεῷ πυρὶ πλαγαῖς τε σιδάρου βαθὺν εἰς ὀχετὸν ἄτας ἵζοισαν ἑὰν πόλιν. νεῖκος δὲ κρεσσόνων ἀποθέσθ' ἄπορον. καὶ κεῖνος ἀβουλίᾳ ὕστατος
<pind. O.10.50> ἁλώσιος ἀντάσαις θάνατον αἰπὺν οὐκ ἐξέφυγεν.  ὁ δ' ἄρ' ἐν Πίσᾳ ἔλσαις ὅλον τε στρατὸν λαίαν τε πᾶσαν Διὸς ἄλκιμος υἱὸς σταθμᾶτο ζάθεον ἄλσος πατρὶ μεγίστῳ: περὶ δὲ πάξαις ̓́Αλτιν μὲν ὅγ' ἐν καθαρῷ διέκρινε, τὸ δὲ κύκλῳ πέδον ἔθηκε δόρπου λύσιν, τιμάσαις πόρον ̓Αλφεοῦ  μετὰ δώδεκ' ἀνάκτων θεῶν. καὶ πάγον
<pind. O.10.60> Κρόνου προσεφθέγξατο: πρόσθε γὰρ νώνυμνος, ἇς Οἰνόμαος ἆρχε, βρέχετο πολλᾷ νιφάδι. ταύτᾳ δ' ἐν πρωτογόνῳ τελετᾷ παρέσταν μὲν ἄρα Μοῖραι σχεδὸν ὅ τ' ἐξελέγχων μόνος ἀλάθειαν ἐτήτυμον  χρόνος. τὸ δὲ σαφανὲς ἰὼν πόρσω κατέφρασεν, ὅπα τὰν πολέμοιο δόσιν
<pind. O.10.70> ἀκρόθινα διελὼν ἔθυε καὶ πενταετηρίδ' ὅπως ἄρα ἔστασεν ἑορτὰν σὺν ̓Ολυμπιάδι πρώτᾳ νικαφορίαισί τε. τίς δὴ ποταίνιον ἔλαχε στέφανον χείρεσσι ποσίν τε καὶ ἅρματι, ἀγώνιον ἐν δόξᾳ θέμενος εὖχος, ἔργῳ καθελών;  σταδίου μὲν ἀρίστευσεν εὐθὺν τόνον ποσσὶ τρέχων παῖς ὁ Λικυμνίου
<pind. O.10.80> Οἰωνός: ἷκεν δὲ Μιδέαθεν στρατὸν ἐλαύνων: ὁ δὲ πάλᾳ κυδαίνων ̓́Εχεμος Τεγέαν: Δόρυκλος δ' ἔφερε πυγμᾶς τέλος, Τίρυνθα ναίων πόλιν: ἀν' ἵπποισι δὲ τέτρασιν  ἀπὸ Μαντινέας Σᾶμος ̔Ωλιροθίου: ἄκοντι Φράστωρ ἔλασε σκοπόν: μᾶκος δὲ Νικεὺς ἔδικε πέτρῳ χέρα κυκλώσαις ὑπὲρ ἁπάντων, καὶ συμμαχία θόρυβον
<pind. O.10.90> παραίθυξε μέγαν: ἐν δ' ἕσπερον ἔφλεξεν εὐώπιδος σελάνας ἐρατὸν φάος.  ἀείδετο δὲ πᾶν τέμενος τερπναῖσι θαλίαις τὸν ἐγκώμιον ἀμφὶ τρόπον. ἀρχαῖς δὲ προτέραις ἑπόμενοι καί νῦν ἐπωνυμίαν χάριν νίκας ἀγερώχου, κελαδησόμεθα βροντὰν καὶ πυρπάλαμον βέλος ὀρσικτύπου Διός, ἐν ἅπαντι κράτει αἴθωνα κεραυνὸν ἀραρότα.
<pind. O.10.100> χλιδῶσα δὲ μολπὰ πρὸς κάλαμον ἀντιάξει μελέων,  τὰ παρ' εὐκλέϊ Δίρκᾳ χρόνῳ μὲν φάνεν: ἀλλ' ὥτε παῖς ἐξ ἀλόχου πατρὶ ποθεινὸς ἵκοντι νεότατος τὸ πάλιν ἤδη, μάλα δέ οἱ θερμαίνει φιλότατι νόον: ἐπεὶ πλοῦτος ὁ λαχὼν ποιμένα ἐπακτὸν ἀλλότριον, θνᾴσκοντι στυγερώτατος:  καὶ ὅταν καλὰ ἔρξαις ἀοιδᾶς ἄτερ,
<pind. O.10.110> ̔Αγησίδαμ', εἰς ̓Αί̈δα σταθμὸν ἀνὴρ ἵκηται, κενεὰ πνεύσαις ἔπορε μόχθῳ βραχύ τι τερπνόν. τὶν δ' ἁδυεπής τε λύρα γλυκύς τ' αὐλὸς ἀναπάσσει χάριν: τρέφοντι δ' εὐρὺ κλέος κόραι Πιερίδες Διός.  ἐγὼ δὲ συνεφαπτόμενος σπουδᾷ, κλυτὸν ἔθνος Λοκρῶν ἀμφέπεσον μέλιτι
<pind. O.10.120> εὐάνορα πόλιν καταβρέχων: παῖδ' ἐρατὸν δ' ̓Αρχεστράτου αἴνησα, τὸν εἶδον κρατέοντα χερὸς ἀλκᾷ βωμὸν παρ' ̓Ολύμπιον, κεῖνον κατὰ χρόνον ἰδέᾳ τε καλὸν ὥρᾳ τε κεκραμένον, ἅ ποτε ἀναιδέα Γανυμήδει μόρον ἄλαλκε σὺν Κυπρογενεῖ.
<pind. O.11.0> ἔστιν ἀνθρώποις ἀνέμων ὅτε πλείστα χρῆσις, ἔστιν δ' οὐρανίων ὑδάτων, ὀμβρίων παίδων νεφέλας. εἰ δὲ σὺν πόνῳ τις εὖ πράσσοι, μελιγάρυες ὕμνοι ὑστέρων ἀρχὰ λόγων τέλλεται καὶ πιστὸν ὅρκιον μεγάλαις ἀρεταῖς.  ἀφθόνητος δ' αἶνος ̓Ολυμπιονίκαις οὗτος ἄγκειται. τὰ μὲν ἁμετέρα γλῶσσα ποιμαίνειν ἐθέλει:
<pind. O.11.10> ἐκ θεοῦ δ' ἀνὴρ σοφαῖς ἀνθεῖ πραπίδεσσιν ὁμοίως. ἴσθι νῦν, ̓Αρχεστράτου παῖ, τεᾶς, ̔Αγησίδαμε, πυγμαχίας ἕνεκεν  κόσμον ἐπὶ στεφάνῳ χρυσέας ἐλαίας ἁδυμελῆ κελαδήσω, Ζεφυρίων, Λοκρῶν γενεὰν ἀλέγων. ἔνθα συγκωμάξατ': ἐγγυάσομαι ὔμμιν, ὦ Μοῖσαι, φυγόξενον στρατὸν μηδ' ἀπείρατον καλῶν, ἀκρόσοφον δὲ καὶ αἰχματὰν ἀφίξεσθαι. τὸ γὰρ
<pind. O.11.20> ἐμφυὲς οὔτ' αἴθων ἀλώπηξ οὔτ' ἐρίβρομοι λέοντες διαλλάξαντο ἦθος.
<pind. O.12.0> λίσσομαι, παῖ Ζηνὸς ̓Ελευθερίου, ̔Ιμέραν εὐρυσθενέ' ἀμφιπόλει, σώτειρα Τύχα. τὶν γὰρ ἐν πόντῳ κυβερνῶνται θοαὶ νᾶες, ἐν χέρσῳ τε λαιψηροὶ πόλεμοι κἀγοραὶ βουλαφόροι. αἵ γε μὲν ἀνδρῶν πόλλ' ἄνω, τὰ δ' αὖ κάτω ψεύδη μεταμώνια τάμνοισαι κυλίνδοντ' ἐλπίδες:
<pind. O.12.10> σύμβολον δ' οὔ πώ τις ἐπιχθονίων πιστὸν ἀμφὶ πράξιος ἐσσομένας εὗρεν θεόθεν: τῶν δὲ μελλόντων τετύφλωνται φραδαί. πολλὰ δ' ἀνθρώποις παρὰ γνώμαν ἔπεσεν, ἔμπαλιν μὲν τέρψιος, οἱ δ' ἀνιαραῖς ἀντικύρσαντες ζάλαις ἐσλὸν βαθὺ πήματος ἐν μικρῷ πεδάμειψαν χρόνῳ.  υἱὲ Φιλάνορος, ἤτοι καὶ τεά κεν,
<pind. O.12.20> ἐνδομάχας ἅτ' ἀλέκτωρ, συγγόνῳ παρ' ἑστίᾳ ἀκλεὴς τιμὰ κατεφυλλορόησε ποδῶν, εἰ μὴ στάσις ἀντιάνειρα Κνωσίας ἄμερσε πάτρας. νῦν δ' ̓Ολυμπία στεφανωσάμενος καὶ δὶς ἐκ Πυθῶνος ̓Ισθμοῖ τ', ̓Εργότελες, θερμὰ Νυμφᾶν λουτρὰ βαστάζεις, ὁμιλέων παρ' οἰκείαις ἀρούραις.
<pind. O.13.0> τρισολυμπιονίκαν ἐπαινέων οἶκον ἅμερον ἀστοῖς, ξένοισι δὲ θεράποντα, γνώσομαι τὰν ὀλβίαν Κόρινθον, ̓Ισθμίου πρόθυρον Ποτειδᾶνος, ἀγλαόκουρον. ἐν τᾷ γὰρ Εὐνομία ναίει, κασίγνηταί τε, βάθρον πολίων ἀσφαλές,
<pind. O.13.10> Δίκα καὶ ὁμότροφος Εἰρήνα, ταμίαι ἀνδράσι πλούτου, χρύσεαι παῖδες εὐβούλου Θέμιτος:  ἐθέλοντι δ' ἀλέξειν ̔́Υβριν, Κόρου ματέρα θρασύμυθον. ἔχω καλά τε φράσαι, τόλμα τέ μοι εὐθεῖα γλῶσσαν ὀρνύει λέγειν. ἄμαχον δὲ κρύψαι τὸ συγγενὲς ἦθος. ὔμμιν δέ, παῖδες ̓Αλάτα, πολλὰ μὲν νικαφόρον ἀγλαί̈αν ὤπασαν
<pind. O.13.20> ἄκραις ἀρεταῖς ὑπερελθόντων ἱεροῖς ἐν ἀέθλοις, πολλὰ δ' ἐν καρδίαις ἀνδρῶν ἔβαλον  ὧραι πολυάνθεμοι ἀρχαῖα σοφίσμαθ'. ἅπαν δ' εὑρόντος ἔργον. ταὶ Διωνύσου πόθεν ἐξέφανεν σὺν βοηλάτᾳ χάριτες διθυράμβῳ: τίς γὰρ ἱππείοις ἐν ἔντεσσιν μέτρα, ἢ θεῶν ναοῖσιν οἰωνῶν βασιλέα δίδυμον
<pind. O.13.30> ἐπέθηκ'; ἐν δὲ Μοῖς' ἁδύπνοος, ἐν δ' ̓́Αρης ἀνθεῖ νέων οὐλίαις αἰχμαῖσιν ἀνδρῶν.  ὕπατ' εὐρὺ ἀνάσσων ̓Ολυμπίας, ἀφθόνητος ἔπεσσιν γένοιο χρόνον ἅπαντα, Ζεῦ πάτερ, καὶ τόνδε λαὸν ἀβλαβῆ νέμων Ξενοφῶντος εὔθυνε δαίμονος οὖρον:
<pind. O.13.40> δέξαι τέ οἱ στεφάνων ἐγκώμιον τεθμόν, τὸν ἄγει πεδίων ἐκ Πίσας, πεντάθλῳ ἅμα σταδίου νικῶν δρόμον: ἀντεβόλησεν τῶν ἀνὴρ θνατὸς οὔπω τις πρότερον.  δύο δ' αὐτὸν ἔρεψαν πλόκοι σελίνων ἐν ̓Ισθμιάδεσσιν φανέντα: Νέμεά τ' οὐκ ἀντιξοεῖ. πατρὸς δὲ Θεσσαλοῦ ἐπ' ̓Αλφεοῦ ῥεέθροισιν αἴγλα ποδῶν ἀνάκειται,
<pind. O.13.50> Πυθοῖ τ' ἔχει σταδίου τιμὰν διαύλου θ' ἁλίῳ ἀμφ' ἑνί, μηνός τέ οἱ τωὐτοῦ κρανααῖς ἐν' ̓Αθάναισι τρία ἔργα ποδαρκὴς ἅμερα θῆκε κάλλιστ' ἀμφὶ κόμαις,  ̔Ελλώτια δ' ἑπτάκις: ἐν δ' ἀμφιάλοισι Ποτειδᾶνος τεθμοῖσιν Πτοιοδώρῳ σὺν πατρὶ μακρότεραι
<pind. O.13.60> Τερψίᾳ θ' ἕψοντ' ̓Εριτίμῳ τ' ἀοιδαί. ὅσσα τ' ἐν Δελφοῖσιν ἀριστεύσατε ἠδὲ χόρτοις ἐν λέοντος, δηρίομαι πολέσιν περὶ πλήθει καλῶν, ὡς μὰν σαφὲς οὐκ ἂν εἰδείην λέγειν ποντιᾶν ψάφων ἀριθμόν.  ἕπεται δ' ἐν ἑκάστῳ μέτρον: νοῆσαι δὲ καιρὸς ἄριστος. ἐγὼ δὲ ἴδιος ἐν κοινῷ σταλεὶς
<pind. O.13.70> μῆτίν τε γαρύων παλαιγόνων πόλεμόν τ' ἐν ἡρωί̈αις ἀρεταῖσιν οὐ ψεύσομ' ἀμφὶ Κορίνθῳ, Σίσυφον μὲν πυκνότατον παλάμαις ὡς θεόν, καὶ τὰν πατρὸς ἀντία Μήδειαν θεμέναν γάμον αὐτᾷ, ναὶ̈ σώτειραν ̓Αργοῖ καὶ προπόλοις.  τὰ δὲ καί ποτ' ἐν ἀλκᾷ πρὸ Δαρδάνου τειχέων ἐδόκησαν
<pind. O.13.80> ἐπ' ἀμφότερα μαχᾶν τάμνειν τέλος, τοὶ μὲν γένει φίλῳ σὺν ̓Ατρέος ̔Ελέναν κομίζοντες, οἱ δ' ἀπὸ πάμπαν εἴργοντες: ἐκ Λυκίας δὲ Γλαῦκον ἐλθόντα τρόμεον Δαναοί. τοῖσι μὲν ἐξεύχετ' ἐν ἄστεϊ Πειράνας σφετέρου πατρὸς ἀρχὰν καὶ βαθὺν κλᾶρον ἔμμεν καὶ μέγαρον:
<pind. O.13.90> ὃς τᾶς ὀφιώδεος υἱόν ποτε Γοργόνος ἦ πόλλ' ἀμφὶ κρουνοῖς Πάγασον ζεῦξαι ποθέων ἔπαθεν, πρίν γέ οἱ χρυσάμπυκα κούρα χαλινὸν Παλλὰς ἤνεγκ': ἐξ ὀνείρου δ' αὐτίκα ἦν ὕπαρ: φώνασε δ': “εὕδεις, Αἰολίδα βασιλεῦ; ἄγε φίλτρον τόδ' ἵππειον δέκευ, καὶ Δαμαίῳ νιν θύων ταῦρον ἀργᾶντα πατρὶ δεῖξον.”
<pind. O.13.100> κυαναιγὶς ἐν ὄρφνᾳ κνώσσοντί οἱ παρθένος τόσα εἰπεῖν ἔδοξεν: ἀνὰ δ' ἐπᾶλτ' ὀρθῷ ποδί. παρκείμενον δὲ συλλαβὼν τέρας, ἐπιχώριον μάντιν ἄσμενος εὗρεν, δεῖξέν τε Κοιρανίδᾳ πᾶσαν τελευτὰν πράγματος, ὥς τ' ἀνὰ βωμῷ θεᾶς κοιτάξατο νύκτ' ἀπὸ κείνου χρήσιος. ὥς τέ οἱ αὐτὰ
<pind. O.13.110> Ζηνὸς ἐγχεικεραύνου παῖς ἔπορεν  δαμασίφρονα χρυσόν. ἐνυπνίῳ δ' ᾇ τάχιστα πιθέσθαι κελήσατό μιν, ὅταν δ' εὐρυσθενεῖ καρταίποδ' ἀναρύῃ Γαιαόχῳ, θέμεν ̔Ιππίᾳ βωμὸν εὐθὺς ̓Αθάνᾳ. τελεῖ δὲ θεῶν δύναμις καὶ τὰν παρ' ὅρκον καὶ παρὰ ἐλπίδα κούφαν κτίσιν.
<pind. O.13.120> ἤτοι καὶ ὁ καρτερὸς ὁρμαίνων ἕλε Βελλεροφόντας, φάρμακον πραὺ̈ τείνων ἀμφὶ γένυι,  ἵππον πτερόεντ': ἀναβὰς δ' εὐθὺς ἐνόπλια χαλκωθεὶς ἔπαιζεν. σὺν δὲ κείνῳ καί ποτ' ̓Αμαζονίδων αἰθέρος ψυχρῶν ἀπὸ κόλπων ἐρήμου τοξόταν βάλλων γυναικεῖον στρατόν, καὶ Χίμαιραν πῦρ πνέοισαν καὶ Σολύμους ἔπεφνεν.
<pind. O.13.130> διασωπάσομαί οἱ μόρον ἐγώ: τὸν δ' ἐν Οὐλύμπῳ φάτναι Ζηνὸς ἀρχαῖαι δέκονται.  ἐμὲ δ' εὐθὺν ἀκόντων ἱέντα ῥόμβον παρὰ σκοπὸν οὐ χρὴ τὰ πολλὰ βέλεα καρτύνειν χεροῖν. Μοίσαις γὰρ ἀγλαοθρόνοις ἑκὼν ̓Ολιγαιθίδαισίν τ' ἔβαν ἐπίκουρος.
<pind. O.13.140> ̓Ισθμοῖ τά τ' ἐν Νεμέᾳ παύρῳ ἔπει θήσω φανέρ' ἀθρό', ἀλαθής τέ μοι ἔξορκος ἐπέσσεται ἑξηκοντάκι δὴ ἀμφοτέρωθεν ἁδύγλωσσος βοὰ κάρυκος ἐσλοῦ.  τὰ δ' ̓Ολυμπίᾳ αὐτῶν ἔοικεν ἤδη πάροιθε λελέχθαι: τά τ' ἐσσόμενα τότ' ἂν φαίην σαφές: νῦν δ' ἔλπομαι μέν, ἐν θεῷ γε μὰν τέλος: εἰ δὲ δαίμων γενέθλιος ἕρποι,
<pind. O.13.150> δι' τοῦτ' ̓Ενυαλίῳ τ' ἐκδώσομεν πράσσειν. τὰ δ' ὑπ' ὀφρύϊ Παρνασσίᾳ ἕξ: ̓́Αργεί̈ θ' ὅσσα καὶ ἐν Θήβαις, ὅσα τ' ̓Αρκάσιν ἀνάσσων μαρτυρήσει Λυκαίου βωμὸς ἄναξ,  Πέλλανά τε καὶ Σικυὼν καὶ Μέγαρ' Αἰακιδᾶν τ' εὐερκὲς ἄλσος, ἅ τ' ̓Ελευσὶς καὶ λιπαρὰ Μαραθών, ταί θ' ὑπ' Αἴτνας ὑψιλόφου καλλίπλουτοι
<pind. O.13.160> πόλιες, ἅ τ' Εὔβοια: καὶ πᾶσαν κατὰ ̔Ελλάδ' εὑρήσεις ἐρευνῶν μάσσον' ἢ ὡς ἰδέμεν. ἄνα, κούφοισιν ἐκνεῦσαι ποσίν: Ζεῦ τέλει', αἰδῶ δίδοι καὶ τύχαν τερπνῶν γλυκεῖαν.
<pind. O.14.0> Καφισίων ὑδάτων λαχοῖσαι, αἵτε ναίετε καλλίπωλον ἕδραν, ὦ λιπαρᾶς ἀοίδιμοι βασίλειαι Χάριτες ̓Ορχομενοῦ, παλαιγόνων Μινυᾶν ἐπίσκοποι, κλῦτ', ἐπεὶ εὔχομαι. σὺν γὰρ ὔμμιν τὰ τερπνὰ καὶ τὰ γλυκέ' ἄνεται πάντα βροτοῖς,
<pind. O.14.10> εἰ σοφός, εἰ καλός, εἴ τις ἀγλαὸς ἀνήρ. οὐδὲ γὰρ θεοὶ σεμνᾶν Χαρίτων ἄτερ κοιρανέοισιν χοροὺς οὔτε δαῖτας: ἀλλὰ πάντων ταμίαι ἔργων ἐν οὐρανῷ, χρυσότοξον θέμεναι παρὰ Πύθιον ̓Απόλλωνα θρόνους, ἀέναον σέβοντι πατρὸς ̓Ολυμπίοιο τιμάν.  ὦ πότνι' ̓Αγλαί̈α
<pind. O.14.20> φιλησίμολπέ τ' Εὐφροσύνα, θεῶν κρατίστου παῖδες, ἐπακοοῖτε νῦν, Θαλία τε ἐρασίμολπε, ἰδοῖσα τόνδε κῶμον ἐπ' εὐμενεῖ τύχᾳ κοῦφα βιβῶντα: Λυδῷ γὰρ ̓Ασώπιχον τρόπῳ ἔν τε μελέταις ἀείδων ἔμολον, οὕνεκ' ̓Ολυμπιόνικος ἁ Μινυεία σεῦ ἕκατι. μελανοτειχέα νῦν δόμον
<pind. O.14.30> Φερσεφόνας ἔλθ', ̓Αχοῖ, πατρὶ κλυτὰν φέροις' ἀγγελίαν, Κλεόδαμον ὄφρ' ἰδοῖς', υἱὸν εἴπῃς ὅτι οἱ νέαν κόλποις παρ' εὐδόξοις Πίσας ἐστεφάνωσε κυδίμων ἀέθλων πτεροῖσι χαίταν.
